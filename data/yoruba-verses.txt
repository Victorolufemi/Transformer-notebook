1 Ní ìbẹ̀rẹ̀, Ọlọ́run dá ọ̀run àti ayé.
2 Nígbà yẹn, ayé wà ní bọrọgidi, ó sì ṣófo. Òkùnkùn bo ibú omi, ẹ̀mí Ọlọ́run sì ń lọ káàkiri lójú omi.
3 Ọlọ́run wá sọ pé: “Kí ìmọ́lẹ̀ wà.” Ìmọ́lẹ̀ sì wà.
4 Lẹ́yìn náà, Ọlọ́run rí i pé ìmọ́lẹ̀ náà dára, Ọlọ́run sì bẹ̀rẹ̀ sí í pààlà sáàárín ìmọ́lẹ̀ àti òkùnkùn.
5 Ọlọ́run pe ìmọ́lẹ̀ ní Ọ̀sán, ó sì pe òkùnkùn ní Òru. Ilẹ̀ ṣú, ilẹ̀ sì mọ́, èyí ni ọjọ́ kìíní.
6 Ọlọ́run sì sọ pé: “Kí òfúrufú wà láàárín omi, kí omi sì pín sọ́tọ̀ọ̀tọ̀.”
7 Ọlọ́run wá ṣe òfúrufú, ó pààlà sáàárín omi tó wà lókè òfúrufú náà àti omi tó wà ní ìsàlẹ̀ rẹ̀. Ó sì rí bẹ́ẹ̀.
8 Ọlọ́run pe òfúrufú ní Ọ̀run. Ilẹ̀ ṣú, ilẹ̀ sì mọ́, èyí ni ọjọ́ kejì.
9 Lẹ́yìn náà, Ọlọ́run sọ pé: “Kí àwọn omi tó wà lábẹ́ ọ̀run wọ́ jọ síbì kan, kí ilẹ̀ sì fara hàn.” Ó sì rí bẹ́ẹ̀.
10 Ọlọ́run pe ilẹ̀ náà ní Ayé, àmọ́ ó pe omi tó wọ́ jọ ní Òkun. Ọlọ́run sì rí i pé ó dára.
11 Ọlọ́run sì sọ pé: “Kí koríko hù ní ayé, pẹ̀lú àwọn ewéko tó ń so èso àti àwọn igi eléso tó ní irúgbìn ní irú tiwọn.” Ó sì rí bẹ́ẹ̀.
12 Koríko bẹ̀rẹ̀ sí í hù ní ayé pẹ̀lú àwọn ewéko tó ń so èso àti àwọn igi eléso tó ní irúgbìn ní irú tiwọn. Ọlọ́run sì rí i pé ó dára.
13 Ilẹ̀ ṣú, ilẹ̀ sì mọ́, èyí ni ọjọ́ kẹta.
14 Lẹ́yìn náà, Ọlọ́run sọ pé: “Kí orísun ìmọ́lẹ̀ wà ní ojú ọ̀run, kí ìyàtọ̀ lè wà láàárín ọ̀sán àti òru, wọ́n á sì jẹ́ àmì láti fi mọ àwọn àsìkò, ọjọ́ àti ọdún.
15 Wọ́n á jẹ́ orísun ìmọ́lẹ̀ tí á máa tàn sórí ayé láti ojú ọ̀run.” Ó sì rí bẹ́ẹ̀.
16 Ọlọ́run dá orísun ìmọ́lẹ̀ ńlá méjì, èyí tó tóbi á máa yọ ní ọ̀sán, èyí tó kéré á sì máa yọ ní òru, ó sì dá àwọn ìràwọ̀.
17 Ọlọ́run wá fi wọ́n sí ojú ọ̀run kí wọ́n lè máa tàn sórí ayé,
18 kí wọ́n lè máa yọ ní ọ̀sán àti ní òru, kí wọ́n sì mú kí ìyàtọ̀ wà láàárín ìmọ́lẹ̀ àti òkùnkùn. Ọlọ́run sì rí i pé ó dára.
19 Ilẹ̀ ṣú, ilẹ̀ sì mọ́, èyí ni ọjọ́ kẹrin.
20 Ọlọ́run sì sọ pé: “Kí àwọn ohun alààyè máa gbá yìn-ìn nínú omi, kí àwọn ẹ̀dá tó ń fò sì máa fò lójú ọ̀run.”
21 Ọlọ́run sì dá àwọn ẹran ńlá inú òkun àti gbogbo ohun alààyè tó ń gbá yìn-ìn nínú omi ní irú tiwọn àti àwọn ẹ̀dá abìyẹ́ ní irú tiwọn. Ọlọ́run sì rí i pé ó dára.
22 Torí náà, Ọlọ́run súre fún wọn pé: “Ẹ máa bímọ, kí ẹ sì pọ̀, kí ẹ kún inú omi òkun, kí àwọn ẹ̀dá tó ń fò sì pọ̀ ní ayé.”
23 Ilẹ̀ ṣú, ilẹ̀ sì mọ́, èyí ni ọjọ́ karùn-ún.
24 Lẹ́yìn náà, Ọlọ́run wá sọ pé: “Kí ilẹ̀ mú àwọn ohun alààyè jáde ní irú tiwọn, àwọn ẹran ọ̀sìn, àwọn ẹran tó ń rákò àti àwọn ẹran inú igbó ní irú tiwọn.” Ó sì rí bẹ́ẹ̀.
25 Ọlọ́run dá àwọn ẹran inú igbó ní irú tiwọn àti àwọn ẹran ọ̀sìn ní irú tiwọn àti àwọn ẹran tó ń rákò ní irú tiwọn. Ọlọ́run sì rí i pé ó dára.
26 Lẹ́yìn náà, Ọlọ́run sọ pé: “Jẹ́ ká dá èèyàn ní àwòrán wa, kí wọ́n jọ wá, kí wọ́n sì máa jọba lórí àwọn ẹja inú òkun, àwọn ẹ̀dá tó ń fò lójú ọ̀run, àwọn ẹran ọ̀sìn, lórí gbogbo ayé àti lórí gbogbo ẹran tó ń rákò tó sì ń rìn lórí ilẹ̀.”
27 Ọlọ́run sì dá èèyàn ní àwòrán rẹ̀, ó dá a ní àwòrán Ọlọ́run; akọ àti abo ló dá wọn.
28 Lẹ́yìn náà, Ọlọ́run súre fún wọn, Ọlọ́run sọ fún wọn pé: “Ẹ máa bímọ, kí ẹ sì pọ̀, kí ẹ kún ayé, kí ẹ sì ṣèkáwọ́ rẹ̀, kí ẹ máa jọba lórí àwọn ẹja inú òkun, àwọn ẹ̀dá tó ń fò lójú ọ̀run àti lórí gbogbo ohun alààyè tó ń rìn lórí ilẹ̀.”
29 Ọlọ́run sì sọ pé: “Mo fún yín ní gbogbo ewéko ní gbogbo ayé, àwọn tó ń so èso àti gbogbo igi eléso tó ní irúgbìn. Kí wọ́n jẹ́ oúnjẹ fún yín.
30 Mo sì fi gbogbo ewéko tútù ṣe oúnjẹ fún gbogbo ẹran inú igbó àti gbogbo ẹ̀dá tó ń fò lójú ọ̀run àti gbogbo ohun abẹ̀mí tó ń rìn lórí ilẹ̀.” Ó sì rí bẹ́ẹ̀.
31 Lẹ́yìn náà, Ọlọ́run rí gbogbo ohun tó ti ṣe, sì wò ó! ó dára gan-an. Ilẹ̀ ṣú, ilẹ̀ sì mọ́, èyí ni ọjọ́ kẹfà.
2 Bí Ọlọ́run ṣe parí dídá ọ̀run àti ayé àti gbogbo ohun tó wà nínú wọn nìyẹn.
2 Nígbà tó fi máa di ọjọ́ keje, Ọlọ́run ti parí iṣẹ́ tó ti ń ṣe, ó wá bẹ̀rẹ̀ sí í sinmi ní ọjọ́ keje lẹ́yìn gbogbo iṣẹ́ tó ti ń ṣe.
3 Ọlọ́run wá bù kún ọjọ́ keje, ó sì yà á sí mímọ́, torí ọjọ́ yẹn ni Ọlọ́run bẹ̀rẹ̀ sí í sinmi lẹ́yìn gbogbo ohun tó ti dá, ìyẹn gbogbo ohun tó ní lọ́kàn.
4 Ìtàn ọ̀run àti ayé nìyí, ní àkókò tí Ọlọ́run dá wọn, ní ọjọ́ tí Jèhófà Ọlọ́run dá ayé àti ọ̀run.
5 Kò sí igbó kankan ní ayé nígbà yẹn, ewéko kankan ò sì tíì hù, torí Jèhófà Ọlọ́run ò tíì rọ òjò sórí ilẹ̀, kò sì sí ẹnì kankan tó máa ro ilẹ̀.
6 Àmọ́ omi máa ń sun látinú ilẹ̀, á sì rin gbogbo ilẹ̀.
7 Jèhófà Ọlọ́run fi erùpẹ̀ ilẹ̀ mọ ọkùnrin, ó mí èémí ìyè sí ihò imú rẹ̀, ọkùnrin náà sì di alààyè.
8 Jèhófà Ọlọ́run wá gbin ọgbà kan sí Édẹ́nì, ní apá ìlà oòrùn; ó sì fi ọkùnrin tó dá síbẹ̀.
9 Torí náà, Jèhófà Ọlọ́run mú kí gbogbo igi tó dùn-ún wò, tó sì dára fún oúnjẹ hù látinú ilẹ̀, ó sì mú kí igi ìyè hù ní àárín ọgbà náà pẹ̀lú igi ìmọ̀ rere àti búburú.
10 Odò kan ń ṣàn jáde láti Édẹ́nì, tí omi rẹ̀ ń rin ọgbà náà, ó sì pín sí odò mẹ́rin níbẹ̀.
11 Orúkọ odò àkọ́kọ́ ni Píṣónì; òun ló yí gbogbo ilẹ̀ Háfílà ká, níbi tí wúrà wà.
12 Wúrà ilẹ̀ náà dára. Gọ́ọ̀mù bídẹ́líọ́mù àti òkúta ónísì tún wà níbẹ̀.
13 Orúkọ odò kejì ni Gíhónì; òun ló yí gbogbo ilẹ̀ Kúṣì ká.
14 Orúkọ odò kẹta ni Hídẹ́kẹ́lì; òun ló ṣàn lọ sí ìlà oòrùn Ásíríà. Odò kẹrin sì ni Yúfírétì.
15 Jèhófà Ọlọ́run mú ọkùnrin náà, ó sì fi sínú ọgbà Édẹ́nì kó lè máa ro ó, kó sì máa tọ́jú rẹ̀.
16 Jèhófà Ọlọ́run tún pàṣẹ fún ọkùnrin náà pé: “O lè jẹ èso gbogbo igi tó wà nínú ọgbà yìí ní àjẹtẹ́rùn.
17 Àmọ́, o ò gbọ́dọ̀ jẹ èso igi ìmọ̀ rere àti búburú, torí ó dájú pé ọjọ́ tí o bá jẹ ẹ́ lo máa kú.”
18 Jèhófà Ọlọ́run wá sọ pé: “Kò dáa kí ọkùnrin náà máa dá wà. Màá ṣe olùrànlọ́wọ́ kan fún un, tó máa jẹ́ ẹnì kejì rẹ̀.”
19 Jèhófà Ọlọ́run dá gbogbo ẹranko látinú ilẹ̀ àti gbogbo ẹ̀dá tó ń fò lójú ọ̀run, ó sì mú wọn wá sọ́dọ̀ ọkùnrin náà láti wo orúkọ tó máa sọ ọ̀kọ̀ọ̀kan wọn; orúkọ tí ọkùnrin náà bá sì sọ ohun alààyè kọ̀ọ̀kan ni wọ́n ń jẹ́.
20 Ọkùnrin náà wá sọ gbogbo ẹran ọ̀sìn lórúkọ àti gbogbo ẹ̀dá tó ń fò lójú ọ̀run pẹ̀lú gbogbo ẹranko, àmọ́ kò sí olùrànlọ́wọ́ kankan fún ọkùnrin náà tó máa jẹ́ ẹnì kejì rẹ̀.
21 Torí náà, Jèhófà Ọlọ́run mú kí ọkùnrin náà sun oorun àsùnwọra. Nígbà tó ń sùn, ó yọ ọ̀kan lára egungun ìhà rẹ̀, ó sì fi ẹran bo ibẹ̀.
22 Jèhófà Ọlọ́run wá fi egungun ìhà tó yọ lára ọkùnrin náà mọ obìnrin, ó sì mú un wá fún ọkùnrin náà.
23 Ni ọkùnrin náà bá sọ pé: “Èyí gan-an ni egungun látinú egungun mi Àti ẹran ara látinú ẹran ara mi. Obìnrin ni yóò máa jẹ́, Torí ara ọkùnrin ló ti wá.”
24 Ìdí nìyẹn tí ọkùnrin á ṣe fi bàbá rẹ̀ àti ìyá rẹ̀ sílẹ̀, á sì fà mọ́ ìyàwó rẹ̀, wọ́n á sì di ara kan.
25 Ọkùnrin náà àti ìyàwó rẹ̀ sì wà ní ìhòòhò; síbẹ̀ ojú ò tì wọ́n.
3 Nínú gbogbo ẹranko tí Jèhófà Ọlọ́run dá, ejò ló máa ń ṣọ́ra jù. Ó sọ fún obìnrin náà pé: “Ṣé òótọ́ ni Ọlọ́run sọ pé ẹ kò gbọ́dọ̀ jẹ nínú èso gbogbo igi inú ọgbà?”
2 Ni obìnrin náà bá sọ fún ejò yẹn pé: “A lè jẹ lára àwọn èso igi inú ọgbà.
3 Àmọ́ Ọlọ́run sọ fún wa nípa èso igi tó wà láàárín ọgbà pé: ‘Ẹ ò gbọ́dọ̀ jẹ ẹ́, kódà, ẹ ò gbọ́dọ̀ fọwọ́ kàn án; kí ẹ má bàa kú.’”
4 Ejò yẹn wá sọ fún obìnrin náà pé: “Ó dájú pé ẹ ò ní kú.
5 Torí Ọlọ́run mọ̀ pé ọjọ́ tí ẹ bá jẹ ẹ́ ni ojú yín máa là, ẹ máa dà bí Ọlọ́run, ẹ sì máa mọ rere àti búburú.”
6 Obìnrin náà wá rí i pé èso igi náà dára fún jíjẹ, ó dùn-ún wò, àní, igi náà wuni. Ló bá mú lára èso rẹ̀, ó sì jẹ ẹ́. Lẹ́yìn náà, ó fún ọkọ rẹ̀ lára èso náà nígbà tó wà lọ́dọ̀ rẹ̀, òun náà sì jẹ ẹ́.
7 Ni ojú àwọn méjèèjì bá là, wọ́n sì wá rí i pé ìhòòhò ni àwọn wà. Torí náà, wọ́n so ewé ọ̀pọ̀tọ́ pọ̀, wọ́n sì ṣe bàǹtẹ́ fún ara wọn.
8 Lẹ́yìn náà, wọ́n gbọ́ ohùn Jèhófà Ọlọ́run nígbà tó ń rìn nínú ọgbà ní àkókò tí atẹ́gùn máa ń fẹ́ lọ́wọ́ ìrọ̀lẹ́, ọkùnrin náà àti ìyàwó rẹ̀ sì lọ fara pa mọ́ sáàárín àwọn igi inú ọgbà, kí Jèhófà Ọlọ́run má bàa rí wọn.
9 Jèhófà Ọlọ́run sì ń pe ọkùnrin náà, ó ń sọ pé: “Ibo lo wà?”
10 Níkẹyìn, ọkùnrin náà fèsì pé: “Mo gbọ́ ohùn rẹ nínú ọgbà, àmọ́ ẹ̀rù bà mí torí pé mo wà ní ìhòòhò, mo wá lọ fara pa mọ́.”
11 Ó sọ fún un pé: “Ta ló sọ fún ọ pé o wà ní ìhòòhò? Ṣé o jẹ èso igi tí mo pàṣẹ fún ọ pé kí o má jẹ ni?”
12 Ọkùnrin náà sọ pé: “Obìnrin tí o fún mi pé kó wà pẹ̀lú mi ni, òun ló fún mi ní èso igi náà, mo sì jẹ ẹ́.”
13 Ni Jèhófà Ọlọ́run bá sọ fún obìnrin náà pé: “Kí lo ṣe yìí?” Obìnrin náà fèsì pé: “Ejò ló tàn mí, tí mo fi jẹ ẹ́.”
14 Jèhófà Ọlọ́run wá sọ fún ejò náà pé: “Torí ohun tí o ṣe yìí, ègún ni fún ọ nínú gbogbo ẹran ọ̀sìn àti gbogbo ẹranko. Ikùn rẹ ni wàá máa fi wọ́, erùpẹ̀ ni wàá sì máa jẹ ní gbogbo ọjọ́ ayé rẹ.
15 Màá mú kí ìwọ àti obìnrin náà di ọ̀tá ara yín, ọmọ rẹ àti ọmọ rẹ̀ yóò sì di ọ̀tá. Òun yóò fọ́ orí rẹ, ìwọ yóò sì ṣe é léṣe ní gìgísẹ̀.”
16 Ó sọ fún obìnrin náà pé: “Èmi yóò mú kí ìrora rẹ pọ̀ gan-an tí o bá lóyún; inú ìrora ni wàá ti máa bímọ, ọkàn rẹ á máa fà sí ọkọ rẹ, á sì máa jọba lé ọ lórí.”
17 Ó sọ fún Ádámù pé: “Torí o fetí sí ìyàwó rẹ, tí o sì jẹ èso igi tí mo pàṣẹ fún ọ pé, ‘O ò gbọ́dọ̀ jẹ,’ ègún ni fún ilẹ̀ nítorí rẹ. Inú ìrora ni wàá ti máa jẹ èso rẹ̀ ní gbogbo ọjọ́ ayé rẹ.
18 Ẹ̀gún àti òṣùṣú ni yóò máa hù jáde fún ọ, ewéko ni wàá sì máa jẹ.
19 Inú òógùn ojú rẹ ni wàá ti máa jẹun títí wàá fi pa dà sí ilẹ̀, torí inú rẹ̀ lo ti wá. Erùpẹ̀ ni ọ́, ìwọ yóò sì pa dà sí erùpẹ̀.”
20 Lẹ́yìn èyí, Ádámù sọ ìyàwó rẹ̀ ní Éfà, torí òun ló máa di ìyá gbogbo èèyàn.
21 Jèhófà Ọlọ́run sì fi awọ ṣe aṣọ gígùn fún Ádámù àti ìyàwó rẹ̀ tí wọ́n á máa wọ̀.
22 Jèhófà Ọlọ́run wá sọ pé: “Ọkùnrin náà ti dà bí ọ̀kan lára wa, ó ti mọ rere àti búburú. Ní báyìí, kó má bàa na ọwọ́ rẹ̀, kó sì tún mú èso igi ìyè, kó jẹ ẹ́, kó sì wà láàyè títí láé,—”
23 Ni Jèhófà Ọlọ́run bá lé e kúrò nínú ọgbà Édẹ́nì   kó lè máa ro ilẹ̀ tí a ti mú un jáde.
24 Torí náà, ó lé ọkùnrin náà jáde, ó sì fi àwọn kérúbù àti idà oníná tó ń yí láìdáwọ́ dúró sí ìlà oòrùn ọgbà Édẹ́nì, kí wọ́n lè máa ṣọ́ ọ̀nà tó lọ síbi igi ìyè náà.
10 Ìtàn àwọn ọmọ Nóà nìyí, Ṣémù, Hámù àti Jáfẹ́tì. Wọ́n bí àwọn ọmọ lẹ́yìn Ìkún Omi.
2 Àwọn ọmọ Jáfẹ́tì ni Gómérì, Mágọ́gù, Mádáì, Jáfánì, Túbálì, Méṣékì àti Tírásì.
3 Àwọn ọmọ Gómérì ni Áṣíkénásì, Rífátì àti Tógámà.
4 Àwọn ọmọ Jáfánì ni Élíṣáhì, Táṣíṣì, Kítímù àti Dódánímù.
5 Ọ̀dọ̀ wọn ni àwọn tó ń gbé àwọn erékùṣù ti tàn ká àwọn ilẹ̀ wọn, gẹ́gẹ́ bí èdè wọn, ìdílé wọn àti orílẹ̀-èdè wọn.
6 Àwọn ọmọ Hámù ni Kúṣì, Mísíráímù, Pútì àti Kénáánì.
7 Àwọn ọmọ Kúṣì ni Sébà, Háfílà, Sábítà, Ráámà àti Sábítékà. Àwọn ọmọ Ráámà sì ni Ṣébà àti Dédánì.
8 Kúṣì bí Nímírọ́dù. Òun ló kọ́kọ́ di alágbára ní ayé.
9 Ó di ọdẹ alágbára tó ń ta ko Jèhófà. Ìdí nìyẹn tí wọ́n fi máa ń sọ pé: “Bíi Nímírọ́dù ọdẹ alágbára tó ta ko Jèhófà.”
10 Ibi tí ìjọba rẹ̀ ti bẹ̀rẹ̀ ni Bábélì, Érékì, Ákádì àti Kálínè, ní ilẹ̀ Ṣínárì.
11 Láti ibẹ̀, ó lọ sí Ásíríà, ó sì kọ́ Nínéfè, Rehoboti-Írì, Kálà
12 àti Résénì, láàárín Nínéfè àti Kálà: Èyí ni ìlú ńlá náà.
13 Mísíráímù bí Lúdímù, Ánámímù, Léhábímù, Náfítúhímù,
14 Pátírúsímù, Kásílúhímù (ọ̀dọ̀ rẹ̀ ni àwọn Filísínì ti wá) àti Káfítórímù.
15 Kénáánì bí Sídónì àkọ́bí rẹ̀ àti Hétì
16 àti àwọn ará Jébúsì, àwọn Ámórì, àwọn Gẹ́gáṣì,
17 àwọn Hífì, àwọn Ákì, àwọn Sáínì,
18 àwọn Áfádì, àwọn Sémárì àti àwọn Hámátì. Lẹ́yìn náà, àwọn ìdílé àwọn ọmọ Kénáánì tàn káàkiri.
19 Ààlà àwọn ọmọ Kénáánì bẹ̀rẹ̀ láti Sídónì títí lọ dé Gérárì, nítòsí Gásà, títí lọ dé Sódómù, Gòmórà, Ádímà àti Sébóíímù, nítòsí Láṣà.
20 Àwọn ọmọ Hámù nìyí, bí wọ́n ṣe wà nínú ìdílé wọn, èdè wọn, ilẹ̀ wọn àti orílẹ̀-èdè wọn.
21 Ṣémù náà bímọ, òun ni baba ńlá gbogbo àwọn ọmọ Ébérì, òun sì ni arákùnrin Jáfẹ́tì tó jẹ́ ẹ̀gbọ́n pátápátá.
22 Àwọn ọmọ Ṣémù ni Élámù, Áṣúrì, Ápákíṣádì, Lúdì àti Árámù.
23 Àwọn ọmọ Árámù ni Úsì, Húlì, Gétérì àti Máṣì.
24 Ápákíṣádì bí Ṣélà, Ṣélà sì bí Ébérì.
25 Ọmọ méjì ni Ébérì bí. Ọ̀kan ń jẹ́ Pélégì, torí pé ìgbà ayé rẹ̀ ni ayé pín sọ́tọ̀ọ̀tọ̀. Orúkọ arákùnrin rẹ̀ ni Jókítánì.
26 Jókítánì bí Álímódádì, Ṣéléfì, Hásámáfétì, Jérà,
27 Hádórámù, Úsálì, Díkílà,
28 Óbálì, Ábímáélì, Ṣébà,
29 Ófírì, Háfílà àti Jóbábù; gbogbo wọn jẹ́ ọmọ Jókítánì.
30 Ibi tí wọ́n ń gbé bẹ̀rẹ̀ láti Méṣà títí lọ dé Séfárì, agbègbè olókè Ìlà Oòrùn.
31 Àwọn ọmọ Ṣémù nìyí bí wọ́n ṣe wà nínú ìdílé wọn, èdè wọn, ilẹ̀ wọn àti orílẹ̀-èdè wọn.
32 Ìwọ̀nyí ni ìdílé àwọn ọmọ Nóà, bí wọ́n ṣe wà nínú ìdílé kálukú wọn àti orílẹ̀-èdè wọn. Ọ̀dọ̀ wọn ni àwọn orílẹ̀-èdè ti tàn káàkiri ayé lẹ́yìn Ìkún Omi.
13 Ábúrámù kúrò ní Íjíbítì lọ sí Négébù, òun àti ìyàwó rẹ̀ àti gbogbo ohun tó ní, pẹ̀lú Lọ́ọ̀tì.
2 Ábúrámù ní ọ̀pọ̀lọpọ̀ ẹran ọ̀sìn, fàdákà àti wúrà.
3 Ó ń pàgọ́ láti ibì kan dé ibòmíì lẹ́nu ìrìn àjò rẹ̀ láti Négébù lọ dé Bẹ́tẹ́lì, títí ó fi dé ibi tó pàgọ́ sí tẹ́lẹ̀ láàárín Bẹ́tẹ́lì àti Áì,
4 níbi tó mọ pẹpẹ sí tẹ́lẹ̀. Ibẹ̀ ni Ábúrámù ti ké pe orúkọ Jèhófà.
5 Lọ́ọ̀tì, tó ń bá Ábúrámù rìnrìn àjò, pẹ̀lú ní àwọn àgùntàn, màlúù àti àwọn àgọ́.
6 Wọn ò sì lè jọ wà níbì kan náà torí ilẹ̀ náà ò gba gbogbo wọn; ohun ìní wọn ti pọ̀ gan-an débi pé wọn ò lè jọ máa gbé pọ̀ mọ́.
7 Torí náà, ìjà ṣẹlẹ̀ láàárín àwọn tó ń da ẹran ọ̀sìn Ábúrámù àti àwọn tó ń da ẹran ọ̀sìn Lọ́ọ̀tì. (Nígbà yẹn, àwọn ọmọ Kénáánì àti àwọn Pérísì ń gbé ní ilẹ̀ náà.)
8 Ábúrámù wá sọ fún Lọ́ọ̀tì pé: “Jọ̀ọ́, kò yẹ kí ìjà wáyé láàárín èmi àti ìwọ àti láàárín àwọn tó ń da ẹran mi àti àwọn tó ń da ẹran rẹ, torí arákùnrin ni wá.
9 Ṣebí gbogbo ilẹ̀ ló wà níwájú rẹ yìí? Jọ̀ọ́, jẹ́ ká lọ lọ́tọ̀ọ̀tọ̀. Tí o bá lọ sí apá òsì, èmi á lọ sí apá ọ̀tún; àmọ́ tí o bá lọ sí apá ọ̀tún, èmi á lọ sí apá òsì.”
10 Lọ́ọ̀tì wá gbójú sókè, ó sì rí i pé gbogbo agbègbè Jọ́dánì lómi dáadáa, (kí Jèhófà tó pa Sódómù àti Gòmórà run), bí ọgbà Jèhófà, bí ilẹ̀ Íjíbítì, títí lọ dé Sóárì.
11 Lọ́ọ̀tì wá yan gbogbo agbègbè Jọ́dánì fún ara rẹ̀, ó sì ṣí ibùdó rẹ̀ lọ sí ìlà oòrùn. Bí wọ́n ṣe lọ lọ́tọ̀ọ̀tọ̀ nìyẹn.
12 Ábúrámù ń gbé ilẹ̀ Kénáánì, àmọ́ Lọ́ọ̀tì ń gbé láàárín àwọn ìlú tó wà ní agbègbè náà. Nígbà tó yá, ó pàgọ́ rẹ̀ sí tòsí Sódómù.
13 Èèyàn burúkú ni àwọn ará Sódómù, ẹlẹ́ṣẹ̀ paraku ni wọ́n jẹ́ lójú Jèhófà.
14 Jèhófà sọ fún Ábúrámù lẹ́yìn tí Lọ́ọ̀tì kúrò lọ́dọ̀ rẹ̀ pé: “Jọ̀ọ́ gbójú sókè níbi tí o wà, kí o sì wo àríwá àti gúúsù, ìlà oòrùn àti ìwọ̀ oòrùn,
15 torí gbogbo ilẹ̀ tí o rí yìí ni màá fún ìwọ àti ọmọ rẹ, yóò sì di ohun ìní yín títí láé.
16 Màá mú kí ọmọ rẹ pọ̀ bí erùpẹ̀ ilẹ̀, tó fi jẹ́ pé tí ẹnikẹ́ni bá lè ka erùpẹ̀ ilẹ̀ ni wọ́n á tó lè ka ọmọ rẹ.
17 Dìde, kí o sì rin ilẹ̀ náà já, kí o rin gígùn àti fífẹ̀ rẹ̀, torí ìwọ ni màá fún.”
18 Ábúrámù sì ń gbé inú àgọ́. Nígbà tó yá, ó lọ ń gbé láàárín àwọn igi ńlá Mámúrè, tó wà ní Hébúrónì; ó sì mọ pẹpẹ kan síbẹ̀ fún Jèhófà.
19 Àwọn áńgẹ́lì méjì náà dé Sódómù ní alẹ́, Lọ́ọ̀tì sì jókòó sí ẹnubodè Sódómù. Nígbà tí Lọ́ọ̀tì rí wọn, ó dìde lọ pàdé wọn, ó sì tẹrí ba mọ́lẹ̀.
2 Ó sọ pé: “Ẹ jọ̀ọ́, ẹ̀yin olúwa mi, ẹ jọ̀ọ́ ẹ yà sí ilé ìránṣẹ́ yín, kí ẹ sùn mọ́jú, ká sì fọ ẹsẹ̀ yín. Ẹ lè dìde ní ìdájí, kí ẹ sì máa lọ.” Wọ́n fèsì pé: “Rárá, ojúde ìlú la máa sùn mọ́jú.”
3 Àmọ́ kò fi wọ́n lọ́rùn sílẹ̀, títí wọ́n fi tẹ̀ lé e lọ sílé rẹ̀. Ó se àsè fún wọn, ó yan búrẹ́dì aláìwú, wọ́n sì jẹun.
4 Kí wọ́n tó dùbúlẹ̀ láti sùn, àwọn ọkùnrin ìlú náà, ìyẹn àwọn ọkùnrin Sódómù kóra jọ bíi jàǹdùkú yí ilé náà ká, gbogbo wọn látorí ọmọdé dórí àgbàlagbà.
5 Wọ́n ń pe Lọ́ọ̀tì, wọ́n sì ń sọ fún un pé: “Àwọn ọkùnrin tó wá sọ́dọ̀ rẹ ní alẹ́ yìí dà? Mú wọn jáde ká lè bá wọn lò pọ̀.”
6 Lọ́ọ̀tì jáde lọ bá wọn ní ẹnu ọ̀nà, ó sì ti ilẹ̀kùn lẹ́yìn tó jáde.
7 Ó sọ pé: “Ẹ jọ̀ọ́, ẹ̀yin èèyàn mi, ẹ má hùwà ìkà.
8 Ẹ jọ̀ọ́, mo ní ọmọbìnrin méjì tí kò tíì bá ọkùnrin lò pọ̀ rí. Ẹ jọ̀ọ́, ẹ jẹ́ kí n mú wọn wá fún yín kí ẹ lè ṣe ohun tó wù yín sí wọn. Àmọ́ ẹ má fọwọ́ kan àwọn ọkùnrin yìí, torí abẹ́ òrùlé mi ni wọ́n wá.”
9 Ni wọ́n bá sọ pé: “Kúrò lọ́nà!” Wọ́n tún sọ pé: “Ẹ wo ọkùnrin àjèjì yìí, tó wá gbé nílẹ̀ wa, ó tún láyà láti dá wa lẹ́jọ́. Wò ó, ohun tí a máa ṣe sí ọ yóò burú ju èyí tí a máa ṣe sí wọn.” Bí wọ́n ṣe ya bo Lọ́ọ̀tì nìyẹn, wọ́n sì sún mọ́ ilẹ̀kùn kí wọ́n lè fọ́ ọ wọlé.
10 Àmọ́ àwọn ọkùnrin náà nawọ́ mú Lọ́ọ̀tì wọlé sọ́dọ̀ wọn, wọ́n sì ti ilẹ̀kùn.
11 Ṣùgbọ́n wọ́n bu ìfọ́jú lu àwọn ọkùnrin tó wà ní ẹnu ọ̀nà ilé náà, látorí ẹni tó kéré jù dórí ẹni tó dàgbà jù, tó fi jẹ́ pé ó rẹ̀ wọ́n bí wọ́n ṣe ń wá ibi tí ẹnu ọ̀nà wà.
12 Ni àwọn ọkùnrin náà bá sọ fún Lọ́ọ̀tì pé: “Ṣé èèyàn rẹ kankan ṣì kù níbí? Mú ọkọ àwọn ọmọ rẹ, àwọn ọmọkùnrin rẹ, àwọn ọmọbìnrin rẹ àti gbogbo èèyàn rẹ tó bá wà nínú ìlú yìí kúrò!
13 A máa pa ìlú yìí run, torí igbe àwọn tó ń ráhùn nípa wọn ti pọ̀ gan-an níwájú Jèhófà, ìdí nìyẹn tí Jèhófà fi rán wa láti pa ìlú yìí run.”
14 Lọ́ọ̀tì bá jáde lọ, ó sì bẹ̀rẹ̀ sí í bá àwọn ọkùnrin tí wọ́n fẹ́ fi àwọn ọmọbìnrin rẹ̀ ṣaya sọ̀rọ̀, ó ń sọ pé: “Ẹ dìde! Ẹ jáde kúrò níbí, torí Jèhófà máa pa ìlú yìí run!” Àmọ́ àwọn ọkùnrin náà rò pé ó kàn ń ṣàwàdà ni.
15 Bí ilẹ̀ ṣe ń mọ́, àwọn áńgẹ́lì náà bẹ̀rẹ̀ sí í kán Lọ́ọ̀tì lójú, wọ́n ń sọ pé: “Dìde! Mú ìyàwó rẹ àti àwọn ọmọ rẹ méjèèjì tó wà níbí pẹ̀lú rẹ, kí ẹ má bàa pa run nígbà tí ìlú náà bá ń jìyà ẹ̀ṣẹ̀ rẹ̀!”
16 Àmọ́ nígbà tó ń lọ́ra ṣáá, àwọn ọkùnrin náà gbá ọwọ́ rẹ̀ mú àti ọwọ́ ìyàwó rẹ̀ àti ọwọ́ àwọn ọmọ rẹ̀ méjèèjì, torí Jèhófà yọ́nú sí i, wọ́n mú un jáde, wọ́n sì mú un wá sí ìta ìlú náà.
17 Bí wọ́n ṣe mú wọn dé ẹ̀yìn odi, ó sọ pé: “Ẹ sá àsálà fún ẹ̀mí yín! Ẹ má wo ẹ̀yìn, ẹ má sì dúró níbikíbi ní agbègbè yìí! Ẹ sá lọ sí agbègbè olókè kí ẹ má bàa pa run!”
18 Torí náà, Lọ́ọ̀tì sọ fún wọn pé: “Jèhófà jọ̀ọ́, má ṣe jẹ́ kí n lọ síbẹ̀ yẹn!
19 Jọ̀ọ́, ní báyìí, ìránṣẹ́ rẹ ti rí ojúure rẹ, o sì ti ṣe inúure tó pọ̀ sí mi torí o dá ẹ̀mí mi sí, àmọ́ mi ò lè sá lọ sí agbègbè olókè torí ẹ̀rù ń bà mí pé àjálù lè dé bá mi, kí n sì kú.
20 Jọ̀ọ́, ìlú kékeré yìí wà nítòsí, mo sì lè sá lọ síbẹ̀. Jọ̀ọ́, ṣé kí n sá lọ síbẹ̀? Ìlú kékeré ni. Mi ò sì ní kú.”
21 Ló bá sọ fún un pé: “Ó dáa, màá tún ro tìẹ, mi ò sì ní run ìlú tí o sọ̀rọ̀ rẹ̀ yìí.
22 Tètè sá lọ síbẹ̀! Torí mi ò lè ṣe nǹkan kan títí wàá fi dé ibẹ̀!” Ìdí nìyẹn tó fi pe orúkọ ìlú náà ní Sóárì.
23 Oòrùn ti yọ ní ilẹ̀ náà nígbà tí Lọ́ọ̀tì dé Sóárì.
24 Jèhófà wá rọ òjò imí ọjọ́ àti iná lé Sódómù àti Gòmórà lórí, ó wá látọ̀dọ̀ Jèhófà, láti ọ̀run.
25 Ó run àwọn ìlú yìí, àní, gbogbo agbègbè náà, títí kan àwọn tó ń gbé àwọn ìlú náà àti àwọn ewéko ilẹ̀.
26 Àmọ́ ìyàwó Lọ́ọ̀tì tó wà lẹ́yìn rẹ̀ bẹ̀rẹ̀ sí í wo ẹ̀yìn, ó sì di ọwọ̀n iyọ̀.
27 Ábúráhámù jí ní àárọ̀ kùtù, ó sì lọ síbi tó ti dúró níwájú Jèhófà.
28 Nígbà tó wo apá ibi tí Sódómù àti Gòmórà wà àti gbogbo ilẹ̀ agbègbè náà, ó rí ohun tó ṣẹlẹ̀. Ó rí èéfín tó ṣú dùdù tó ń lọ sókè ní ilẹ̀ náà, ó sì dà bí èéfín tó máa ń jáde látinú iná ìléru!
29 Nígbà tí Ọlọ́run pa àwọn ìlú agbègbè náà run, Ọlọ́run fi Ábúráhámù sọ́kàn nítorí ó mú Lọ́ọ̀tì kúrò nínú àwọn ìlú tó pa run, àwọn ìlú tí Lọ́ọ̀tì ń gbé.
30 Nígbà tó yá, Lọ́ọ̀tì àti àwọn ọmọbìnrin rẹ̀ méjèèjì kúrò ní Sóárì, wọ́n sì lọ ń gbé ní agbègbè olókè, torí ẹ̀rù ń bà á láti máa gbé ní Sóárì. Ó wá lọ ń gbé inú ihò, pẹ̀lú àwọn ọmọ rẹ̀ méjèèjì.
31 Èyí àkọ́bí sọ fún àbúrò rẹ̀ pé: “Bàbá wa ti darúgbó, kò sì sí ọkùnrin kankan ní ilẹ̀ yìí tó máa bá wa lò pọ̀ bí ìṣe gbogbo ayé.
32 Wá, jẹ́ ká fún bàbá wa ní wáìnì mu, ká sì sùn tì í, ká lè ní ọmọ nípasẹ̀ bàbá wa.”
33 Torí náà, ní alẹ́ ọjọ́ yẹn, wọ́n ń fún bàbá wọn ní wáìnì mu; èyí àkọ́bí wọlé, ó sì sùn ti bàbá rẹ̀, àmọ́ bàbá rẹ̀ kò mọ ìgbà tó sùn ti òun àti ìgbà tó dìde.
34 Ní ọjọ́ kejì, èyí àkọ́bí sọ fún àbúrò rẹ̀ pé: “Mo sùn ti bàbá mi lálẹ́ àná. Jẹ́ ká tún fún un ní wáìnì mu lálẹ́ òní. Kí o wọlé, kí o sì sùn tì í, ká lè ní ọmọ nípasẹ̀ bàbá wa.”
35 Torí náà, ní alẹ́ ọjọ́ yẹn, wọ́n tún fún bàbá wọn ní wáìnì mu léraléra; èyí àbúrò wá lọ sùn tì í, àmọ́ bàbá rẹ̀ kò mọ ìgbà tó sùn ti òun àti ìgbà tó dìde.
36 Àwọn ọmọbìnrin Lọ́ọ̀tì méjèèjì lóyún nípasẹ̀ bàbá wọn.
37 Èyí àkọ́bí bí ọmọkùnrin kan, ó pe orúkọ rẹ̀ ní Móábù. Òun ló wá di bàbá àwọn ọmọ Móábù.
38 Èyí àbúrò náà bí ọmọkùnrin kan, ó sì pe orúkọ rẹ̀ ní Bẹni-ámì. Òun ló wá di bàbá àwọn ọmọ Ámónì.
20 Ábúráhámù wá ṣí ibùdó rẹ̀ kúrò níbẹ̀ lọ sí ilẹ̀ Négébù, ó sì ń gbé láàárín Kádéṣì àti Ṣúrì. Nígbà tó ń gbé ní Gérárì,
2 Ábúráhámù tún sọ nípa Sérà ìyàwó rẹ̀ pé: “Àbúrò mi ni.” Ni Ábímélékì ọba Gérárì bá ránṣẹ́ pe Sérà, ó sì mú un sọ́dọ̀.
3 Lẹ́yìn náà, Ọlọ́run bá Ábímélékì sọ̀rọ̀ lójú àlá ní òru, ó sọ fún un pé: “Wò ó, o ti kú tán torí obìnrin tí o mú yìí, ó ti lọ́kọ, ìyàwó oníyàwó sì ni.”
4 Àmọ́ Ábímélékì kò tíì sún mọ́ ọn. Torí náà, ó sọ pé: “Jèhófà, ṣé o máa pa orílẹ̀-èdè tí kò mọwọ́ mẹsẹ̀ run ni?
5 Ṣebí ọkùnrin náà sọ fún mi pé, ‘Àbúrò mi ni,’ obìnrin náà sì sọ pé, ‘Ẹ̀gbọ́n mi ni’? Òótọ́ inú ni mo fi ṣe ohun tí mo ṣe yìí, ọwọ́ mi mọ́.”
6 Ọlọ́run tòótọ́ sọ fún un lójú àlá pé: “Mo mọ̀ pé òótọ́ inú lo fi ṣe ohun tí o ṣe, torí ẹ̀ ni mi ò fi jẹ́ kí o dẹ́ṣẹ̀ sí mi. Ìdí nìyẹn tí mi ò fi jẹ́ kí o fọwọ́ kàn án.
7 Dá ìyàwó ọkùnrin náà pa dà, torí wòlíì ni, ó máa bá ọ bẹ̀bẹ̀, o ò sì ní kú. Àmọ́ tí o kò bá dá a pa dà, ó dájú pé wàá kú, ìwọ àti gbogbo àwọn tó jẹ́ tìrẹ.”
8 Ábímélékì jí ní àárọ̀ kùtù, ó pe gbogbo àwọn ìránṣẹ́ rẹ̀, ó sọ gbogbo nǹkan yìí fún wọn, ẹ̀rù sì bà wọ́n gan-an.
9 Ábímélékì wá pe Ábúráhámù, ó sì sọ fún un pé: “Kí lo ṣe sí wa yìí? Ẹ̀ṣẹ̀ wo ni mo ṣẹ̀ ọ́, tí o fi fẹ́ fi ìyà ẹ̀ṣẹ̀ tó pọ̀ tó báyìí jẹ èmi àti àwọn èèyàn mi? Ohun tí o ṣe sí mi yìí ò dáa.”
10 Ábímélékì bi Ábúráhámù pé: “Kí lo ní lọ́kàn tó o fi ṣe báyìí?”
11 Ábúráhámù fèsì pé: “Èrò mi ni pé, ‘Ó dájú pé àwọn èèyàn tó wà níbí kò bẹ̀rù Ọlọ́run, wọ́n á sì pa mí torí ìyàwó mi.’
12 Àbúrò mi ni lóòótọ́ o, bàbá kan náà ló bí wa, àmọ́ a kì í ṣọmọ ìyá kan náà, mo sì mú un ṣaya.
13 Torí náà, nígbà tí Ọlọ́run mú kí n kúrò ní ilé bàbá mi, mo sọ fún un pé: ‘Bí o ṣe máa fi hàn pé ìfẹ́ tí kì í yẹ̀ lo ní sí mi nìyí: Gbogbo ibi tí a bá lọ, máa sọ nípa mi pé, “Ẹ̀gbọ́n mi ni.”’”
14 Ìgbà náà ni Ábímélékì mú àwọn àgùntàn àti màlúù pẹ̀lú àwọn ìránṣẹ́ lọ́kùnrin àti lóbìnrin, ó kó wọn fún Ábúráhámù, ó sì dá Sérà ìyàwó rẹ̀ pa dà fún un.
15 Ábímélékì tún sọ pé: “Ilẹ̀ mi nìyí. Ibi tó bá wù ọ́ ni kó o máa gbé níbẹ̀.”
16 Ó sì sọ fún Sérà pé: “Mo fún ẹ̀gbọ́n rẹ ní ẹgbẹ̀rún (1,000) ẹyọ fàdákà. Ó jẹ́ àmì pé o ò mọwọ́ mẹsẹ̀ lójú gbogbo àwọn tó wà pẹ̀lú rẹ àti lójú gbogbo èèyàn, wọn ò sì ní pẹ̀gàn rẹ mọ́.”
17 Ábúráhámù bẹ̀rẹ̀ sí í rawọ́ ẹ̀bẹ̀ sí Ọlọ́run tòótọ́, Ọlọ́run sì mú Ábímélékì àti ìyàwó rẹ̀ lára dá, pẹ̀lú àwọn ẹrúbìnrin rẹ̀, wọ́n sì wá ń bímọ;
18 nítorí Jèhófà ti mú kí gbogbo obìnrin ilé Ábímélékì di àgàn torí Sérà, ìyàwó Ábúráhámù.
22 Lẹ́yìn èyí, Ọlọ́run tòótọ́ dán Ábúráhámù wò, ó ní: “Ábúráhámù!” Ó fèsì pé: “Èmi nìyí!”
2 Ó wá sọ pé: “Jọ̀ọ́, mú ọmọ rẹ, ọmọ rẹ kan ṣoṣo tí o nífẹ̀ẹ́ gidigidi, ìyẹn Ísákì, kí o sì lọ sí ilẹ̀ Moráyà, kí o fi rú ẹbọ sísun níbẹ̀ lórí ọ̀kan nínú àwọn òkè tí màá fi hàn ọ́.”
3 Torí náà, Ábúráhámù jí ní àárọ̀ kùtù, ó de ohun tí wọ́n fi ń jókòó mọ́ kẹ́tẹ́kẹ́tẹ́ rẹ̀, ó sì mú méjì nínú àwọn ìránṣẹ́ rẹ̀ dání pẹ̀lú Ísákì ọmọ rẹ̀. Ó la igi tó fẹ́ fi dáná ẹbọ sísun náà, ó gbéra, ó sì lọ síbi tí Ọlọ́run tòótọ́ sọ fún un.
4 Ní ọjọ́ kẹta, Ábúráhámù gbójú sókè, ó sì rí ibẹ̀ ní ọ̀ọ́kán.
5 Ábúráhámù wá sọ fún àwọn ìránṣẹ́ rẹ̀ pé: “Ẹ̀yin ẹ dúró ti kẹ́tẹ́kẹ́tẹ́ níbí, àmọ́ èmi àti ọmọ náà máa lọ síbẹ̀ yẹn láti jọ́sìn, a ó sì pa dà wá bá yín.”
6 Ábúráhámù wá gbé igi tó fẹ́ fi dáná ẹbọ sísun náà, ó sì gbé e ru Ísákì ọmọ rẹ̀. Ó mú iná àti ọ̀bẹ dání, àwọn méjèèjì sì jọ ń rìn lọ.
7 Ísákì wá sọ fún Ábúráhámù bàbá rẹ̀ pé: “Bàbá mi!” Ó fèsì pé: “Èmi nìyí, ọmọ mi!” Ó ń bá ọ̀rọ̀ rẹ̀ lọ pé: “Iná àti igi rèé, àmọ́ ibo ni àgùntàn tí a máa fi rú ẹbọ sísun wà?”
8 Ábúráhámù fèsì pé: “Ọmọ mi, Ọlọ́run fúnra rẹ̀ máa pèsè àgùntàn tí a máa fi rú ẹbọ sísun.” Àwọn méjèèjì sì jọ ń rìn lọ.
9 Níkẹyìn, wọ́n dé ibi tí Ọlọ́run tòótọ́ sọ fún un, Ábúráhámù wá mọ pẹpẹ kan síbẹ̀, ó sì to igi sórí rẹ̀. Ó de Ísákì ọmọ rẹ̀ tọwọ́ tẹsẹ̀, ó sì gbé e sórí igi tó wà lórí pẹpẹ náà.
10 Ábúráhámù sì nawọ́ mú ọ̀bẹ kó lè pa ọmọ rẹ̀.
11 Àmọ́ áńgẹ́lì Jèhófà pè é láti ọ̀run, ó sì sọ pé: “Ábúráhámù, Ábúráhámù!” Ó dáhùn pé: “Èmi nìyí!”
12 Ó sì sọ pé: “Má pa ọmọ náà, má sì ṣe ohunkóhun sí i, torí mo ti wá mọ̀ báyìí pé o bẹ̀rù Ọlọ́run, torí o ò kọ̀ láti fún mi ní ọmọ rẹ, ọ̀kan ṣoṣo tí o ní.”
13 Ni Ábúráhámù bá wòkè, ó sì rí àgbò kan ní ọ̀ọ́kán tí ìwo rẹ̀ há sínú igbó. Ábúráhámù lọ mú àgbò náà, ó sì fi rú ẹbọ sísun dípò ọmọ rẹ̀.
14 Ábúráhámù sì pe orúkọ ibẹ̀ ní Jèhófà-jirè. Ìdí nìyẹn tí wọ́n fi ń sọ ọ́ títí dòní pé: “Orí òkè Jèhófà ni a ó ti pèsè.”
15 Áńgẹ́lì Jèhófà tún pe Ábúráhámù lẹ́ẹ̀kejì láti ọ̀run,
16 ó sọ pé: “‘Mo fi ara mi búra pé torí ohun tí o ṣe yìí,’ ni Jèhófà wí, ‘tí o kò kọ̀ láti fún mi ní ọmọ rẹ, ọ̀kan ṣoṣo tí o ní,
17 ó dájú pé màá bù kún ọ, ó sì dájú pé màá mú kí ọmọ rẹ pọ̀ bí àwọn ìràwọ̀ ojú ọ̀run àti iyanrìn etí òkun, ọmọ rẹ yóò sì gba ẹnubodè àwọn ọ̀tá rẹ̀ lọ́wọ́ wọn.
18 Gbogbo orílẹ̀-èdè tó wà láyé yóò gba ìbùkún fún ara wọn nípasẹ̀ ọmọ rẹ torí pé o fetí sí ohùn mi.’”
19 Lẹ́yìn náà, Ábúráhámù pa dà sọ́dọ̀ àwọn ìránṣẹ́ rẹ̀, wọ́n gbéra, wọ́n sì jọ pa dà sí Bíá-ṣébà; Ábúráhámù sì ń gbé ní Bíá-ṣébà.
20 Lẹ́yìn èyí, wọ́n ròyìn fún Ábúráhámù pé: “Mílíkà náà ti bí àwọn ọmọ fún Náhórì arákùnrin rẹ:
21 Úsì ni àkọ́bí rẹ̀, Búsì ni àbúrò àti Kémúélì bàbá Árámù,
22 Késédì, Hásò, Pílídáṣì, Jídíláfù àti Bẹ́túẹ́lì.”
23 Bẹ́túẹ́lì bí Rèbékà. Àwọn mẹ́jọ yìí ni Mílíkà bí fún Náhórì arákùnrin Ábúráhámù.
24 Wáhàrì rẹ̀ tó ń jẹ́ Réúmà náà bímọ: Tébà, Gáhámù, Táháṣì àti Máákà.
24 Ábúráhámù ti wá darúgbó, ó ti lọ́jọ́ lórí, Jèhófà sì ti bù kún Ábúráhámù ní gbogbo ọ̀nà.
2 Ábúráhámù sọ fún ìránṣẹ́ tó dàgbà jù nínú agbo ilé rẹ̀, tó sì ń bójú tó gbogbo ohun ìní rẹ̀ pé: “Jọ̀ọ́, fi ọwọ́ rẹ sí abẹ́ itan mi,
3 mo fẹ́ kí o fi Jèhófà, Ọlọ́run ọ̀run àti Ọlọ́run ayé búra, pé o ò ní fẹ́ ìyàwó fún ọmọ mi nínú àwọn ọmọbìnrin Kénáánì tí mò ń gbé láàárín wọn.
4 Àmọ́ kí o lọ sí ilẹ̀ tí mo ti wá, lọ́dọ̀ àwọn mọ̀lẹ́bí mi, kí o sì mú ìyàwó wá fún Ísákì ọmọ mi.”
5 Ṣùgbọ́n ìránṣẹ́ náà bi í pé: “Tí obìnrin náà ò bá fẹ́ bá mi wá sí ilẹ̀ yìí ńkọ́? Ṣé kí n mú ọmọ rẹ pa dà sí ilẹ̀ tí o ti wá ni?”
6 Ni Ábúráhámù bá fèsì pé: “O ò gbọ́dọ̀ mú ọmọ mi lọ síbẹ̀ o.
7 Jèhófà Ọlọ́run ọ̀run, ẹni tó mú mi kúrò ní ilé bàbá mi àti ilẹ̀ àwọn mọ̀lẹ́bí mi, ẹni tó bá mi sọ̀rọ̀, tó sì búra fún mi pé: ‘Ọmọ rẹ ni èmi yóò fún ní ilẹ̀ yìí,’ yóò rán áńgẹ́lì rẹ̀ lọ ṣáájú rẹ, ó sì dájú pé wàá mú ìyàwó wá fún ọmọ mi láti ibẹ̀.
8 Àmọ́ tí obìnrin náà ò bá fẹ́ bá ọ wá, ìwọ yóò bọ́ nínú ìbúra yìí. O ò gbọ́dọ̀ mú ọmọ mi lọ síbẹ̀ o.”
9 Ìránṣẹ́ náà wá fi ọwọ́ rẹ̀ sí abẹ́ itan Ábúráhámù ọ̀gá rẹ̀, ó sì búra fún un nípa ọ̀rọ̀ yìí.
10 Torí náà, ìránṣẹ́ náà mú mẹ́wàá lára ràkúnmí ọ̀gá rẹ̀, ó sì lọ. Ó mú oríṣiríṣi nǹkan tó dára dání látọ̀dọ̀ ọ̀gá rẹ̀. Ó wá forí lé Mesopotámíà, ó lọ sí ìlú Náhórì.
11 Ó mú kí àwọn ràkúnmí náà kúnlẹ̀ síbi kànga omi kan lẹ́yìn ìlú náà. Ó jẹ́ nǹkan bí ọwọ́ ìrọ̀lẹ́, ní àsìkò tí àwọn obìnrin máa ń lọ fa omi.
12 Ó wá sọ pé: “Jèhófà Ọlọ́run ọ̀gá mi Ábúráhámù, jọ̀ọ́, jẹ́ kí n ṣàṣeyọrí lónìí, kí o sì fi ìfẹ́ rẹ tí kì í yẹ̀ hàn sí Ábúráhámù ọ̀gá mi.
13 Ibi ìsun omi ni mo wà báyìí, àwọn ọmọbìnrin ìlú yìí sì ti ń jáde wá fa omi.
14 Jẹ́ kó ṣẹlẹ̀ pé ọ̀dọ́bìnrin tí mo bá sọ fún pé, ‘Jọ̀ọ́, sọ ìṣà omi rẹ kalẹ̀, kí n lè mu omi,’ tó sì fèsì pé, ‘Gba omi, màá sì tún fún àwọn ràkúnmí rẹ lómi,’ kí ó jẹ́ ẹni tí wàá yàn fún Ísákì ìránṣẹ́ rẹ; kí èyí sì jẹ́ kí n mọ̀ pé o ti fi ìfẹ́ rẹ tí kì í yẹ̀ hàn sí ọ̀gá mi.”
15 Kó tó sọ̀rọ̀ tán, Rèbékà ti ń jáde bọ̀, ó sì gbé ìṣà omi rẹ̀ lé èjìká. Òun ni ọmọ Bẹ́túẹ́lì, ọmọ Mílíkà ìyàwó Náhórì, arákùnrin Ábúráhámù.
16 Ọmọbìnrin náà rẹwà gan-an, wúńdíá ni; ọkùnrin kankan ò bá a lò pọ̀ rí. Ó sọ̀ kalẹ̀ wá síbi ìsun omi náà, ó pọn omi kún ìṣà rẹ̀, ó sì gòkè pa dà.
17 Ni ìránṣẹ́ náà bá sáré lọ bá a, ó sì sọ pé: “Jọ̀ọ́, fún mi ní omi díẹ̀ mu látinú ìṣà omi rẹ.”
18 Ó fèsì pé: “Gba omi, olúwa mi.” Ló bá yára sọ ìṣà omi rẹ̀ sọ́wọ́, ó sì fún un ní omi mu.
19 Nígbà tó fún un ní omi tán, ó sọ pé: “Màá tún fa omi fún àwọn ràkúnmí rẹ títí wọ́n á fi mumi tẹ́rùn.”
20 Ló bá yára da omi tó wà nínú ìṣà rẹ̀ sínú ọpọ́n ìmumi, ó ń sáré lọ sáré bọ̀ síbi kànga náà kó lè fa omi, ó sì ń fa omi kó lè fún gbogbo àwọn ràkúnmí náà lómi.
21 Ní gbogbo àkókò yìí, ọkùnrin náà dákẹ́, ó sì ń wò ó tìyanutìyanu, ó ń wò ó bóyá Jèhófà ti mú kí ohun tí òun bá wá yọrí sí rere tàbí bẹ́ẹ̀ kọ́.
22 Nígbà tí àwọn ràkúnmí náà mumi tán, ọkùnrin náà mú òrùka wúrà tí wọ́n ń fi sí imú, tí ìwọ̀n rẹ̀ jẹ́ ìlàjì ṣékélì àti ẹ̀gbà ọwọ́ méjì tí wọ́n fi wúrà ṣe, tí ìwọ̀n rẹ̀ jẹ́ ṣékélì mẹ́wàá, ó sì fún obìnrin náà,
23 ó wá bi í pé: “Jọ̀ọ́ sọ fún mi, ọmọ ta ni ọ́? Ṣé yàrá kankan wà ní ilé bàbá rẹ tí a lè sùn mọ́jú?”
24 Ló bá fèsì pé: “Èmi ni ọmọbìnrin Bẹ́túẹ́lì, ọmọkùnrin tí Mílíkà bí fún Náhórì.”
25 Ó tún sọ pé: “A ní pòròpórò àti oúnjẹ ẹran tó pọ̀, a sì ní ibi tí ẹ lè sùn mọ́jú.”
26 Ọkùnrin náà wá tẹrí ba, ó wólẹ̀ síwájú Jèhófà,
27 ó nì: “Ìyìn yẹ Jèhófà, Ọlọ́run ọ̀gá mi Ábúráhámù, torí ó ṣì nífẹ̀ẹ́ tí kì í yẹ̀ sí ọ̀gá mi, ó sì jẹ́ olóòótọ́ sí i. Jèhófà ti darí mi wá sí ilé àwọn mọ̀lẹ́bí ọ̀gá mi.”
28 Ọmọbìnrin náà sì sáré lọ sí agbo ilé ìyá rẹ̀ láti sọ ohun tó ṣẹlẹ̀ fún wọn.
29 Rèbékà ní arákùnrin kan tó ń jẹ́ Lábánì. Lábánì wá sáré lọ bá ọkùnrin náà níta níbi ìsun omi.
30 Nígbà tó rí òrùka imú àti ẹ̀gbà ọwọ́ ní ọwọ́ arábìnrin rẹ̀, tó sì gbọ́ ohun tí Rèbékà arábìnrin rẹ̀ sọ pé, “Ohun tí ọkùnrin náà sọ fún mi nìyí,” ó wá bá ọkùnrin náà níbi tó ṣì dúró sí lẹ́gbẹ̀ẹ́ àwọn ràkúnmí níbi ìsun omi.
31 Ló bá sọ pé: “Máa bọ̀, ìwọ ẹni tí Jèhófà bù kún. Kí ló dé tí o fi dúró síta níbí? Mo ti ṣètò ibi tí wàá dé sí nínú ilé àti ibi tí àwọn ràkúnmí rẹ máa wà.”
32 Ọkùnrin náà bá wá sínú ilé, ó tú ìjánu àwọn ràkúnmí, ó sì fún àwọn ràkúnmí náà ní pòròpórò àti oúnjẹ ẹran, ó tún fún ọkùnrin náà ní omi láti fọ ẹsẹ̀ rẹ̀ àti ẹsẹ̀ àwọn ọkùnrin tí wọ́n jọ wá.
33 Àmọ́, nígbà tí wọ́n gbé oúnjẹ fún un, ó ní: “Mi ò ní jẹun títí màá fi sọ ohun tí mo fẹ́ sọ fún ọ.” Lábánì fèsì pé: “Ó yá, mò ń gbọ́!”
34 Ó wá sọ pé: “Ìránṣẹ́ Ábúráhámù ni mí.
35 Jèhófà sì ti bù kún ọ̀gá mi gan-an, ó ti mú kó lọ́rọ̀ gidigidi torí ó fún un ní àwọn àgùntàn àti màlúù, fàdákà àti wúrà, àwọn ìránṣẹ́kùnrin àti ìránṣẹ́bìnrin, àwọn ràkúnmí àti kẹ́tẹ́kẹ́tẹ́.
36 Lẹ́yìn tí Sérà ìyàwó ọ̀gá mi darúgbó, ó bí ọmọkùnrin kan fún ọ̀gá mi, ọmọ yìí ni yóò sì jogún gbogbo ohun tí ọ̀gá mi ní.
37 Torí náà, ọ̀gá mi mú kí n búra, ó sọ pé: ‘O ò gbọ́dọ̀ fẹ́ ìyàwó fún ọmọ mi láàárín àwọn ọmọ Kénáánì tí mò ń gbé ní ilẹ̀ wọn.
38 Àmọ́ kí o lọ sí ilé bàbá mi, sí ọ̀dọ̀ àwọn mọ̀lẹ́bí mi, kí o sì mú ìyàwó fún ọmọ mi níbẹ̀.’
39 Àmọ́ mo bi ọ̀gá mi pé: ‘Tí obìnrin náà ò bá fẹ́ bá mi wá ńkọ́?’
40 Ó sọ fún mi pé: ‘Jèhófà, ẹni tí mò ń bá rìn máa rán áńgẹ́lì rẹ̀ pé kó wà pẹ̀lú rẹ, á mú kí ìrìn àjò rẹ yọrí sí rere, kí o sì mú ìyàwó fún ọmọ mi látọ̀dọ̀ àwọn mọ̀lẹ́bí mi, ní ilé bàbá mi.
41 Ìwọ yóò bọ́ nínú ìbúra tí o ṣe fún mi, tí o bá lọ sọ́dọ̀ àwọn mọ̀lẹ́bí mi àmọ́ tí wọn ò fún ọ ní obìnrin náà. Ìyẹn ló máa mú kí o bọ́ nínú ìbúra tí o ṣe.’
42 “Nígbà tí mo dé ibi ìsun omi lónìí, mo sọ pé: ‘Jèhófà Ọlọ́run ọ̀gá mi Ábúráhámù, tí o bá mú kí ohun tí mo bá wá yọrí sí rere,
43 níbi ìsun omi tí mo dúró sí yìí, jẹ́ kó ṣẹlẹ̀ pé tí ọmọbìnrin kan bá wá fa omi, màá sọ fún un pé: “Jọ̀ọ́, fún mi ní omi díẹ̀ mu látinú ìṣà omi rẹ,”
44 kí ó fèsì pé: “Gba omi, màá sì tún fa omi fún àwọn ràkúnmí rẹ.” Kí obìnrin yẹn jẹ́ ẹni tí Jèhófà yàn fún ọmọ ọ̀gá mi.’
45 “Kí n tó gbàdúrà tán nínú ọkàn mi, Rèbékà ti ń jáde bọ̀, ó gbé ìṣà omi rẹ̀ lé èjìká, ó sọ̀ kalẹ̀ lọ síbi ìsun omi náà, ó sì bẹ̀rẹ̀ sí í fa omi. Mo wá sọ fún un pé: ‘Jọ̀ọ́, fún mi lómi mu.’
46 Ló bá yára sọ ìṣà omi rẹ̀ kúrò ní èjìká, ó sì sọ pé: ‘Gba omi, màá sì tún fún àwọn ràkúnmí rẹ lómi.’ Ni mo bá mu omi, ó sì fún àwọn ràkúnmí náà lómi.
47 Lẹ́yìn náà, mo bi í pé, ‘Ọmọ ta ni ọ́?’ Ó fèsì pé, ‘Èmi ni ọmọbìnrin Bẹ́túẹ́lì, ọmọkùnrin tí Mílíkà bí fún Náhórì.’ Mo bá fi òrùka náà sí imú rẹ̀, mo sì fi àwọn ẹ̀gbà ọwọ́ náà sí ọwọ́ rẹ̀.
48 Mo wá tẹrí ba, mo wólẹ̀ síwájú Jèhófà, mo sì yin Jèhófà, Ọlọ́run ọ̀gá mi Ábúráhámù, ẹni tó darí mi sí ọ̀nà tó tọ́, kí n lè mú ọmọ mọ̀lẹ́bí ọ̀gá mi lọ fún Ísákì ọmọ rẹ̀.
49 Tí ẹ bá máa fi ìfẹ́ tí kì í yẹ̀ hàn sí ọ̀gá mi, tí ẹ sì fẹ́ jẹ́ olóòótọ́ sí i, ẹ sọ fún mi; àmọ́ tí ẹ ò bá ní ṣe bẹ́ẹ̀, ẹ sọ fún mi, kí n lè mọ ibi tí màá yà sí.”
50 Lábánì àti Bẹ́túẹ́lì fèsì pé: “Jèhófà ló mú kí èyí ṣẹlẹ̀. A ò lè sọ fún ọ pé bẹ́ẹ̀ ni àbí bẹ́ẹ̀ kọ́.
51 Rèbékà ló wà níwájú rẹ yìí. Mú un, kí o máa lọ, kó sì di ìyàwó ọmọ ọ̀gá rẹ, bí Jèhófà ṣe sọ.”
52 Nígbà tí ìránṣẹ́ Ábúráhámù gbọ́ ohun tí wọ́n sọ, ojú ẹsẹ̀ ló tẹrí ba mọ́lẹ̀ níwájú Jèhófà.
53 Ìránṣẹ́ náà wá bẹ̀rẹ̀ sí í mú àwọn nǹkan tí wọ́n fi fàdákà àti wúrà ṣe àti aṣọ, ó kó wọn fún Rèbékà, ó sì fún arákùnrin rẹ̀ àti ìyá rẹ̀ ní àwọn nǹkan iyebíye.
54 Lẹ́yìn náà, òun àti àwọn ọkùnrin tí wọ́n wà pẹ̀lú rẹ jẹun, wọ́n mu, wọ́n sì sun ibẹ̀ mọ́jú. Nígbà tó jí ní àárọ̀, ó ní: “Ẹ jẹ́ kí n máa lọ sọ́dọ̀ ọ̀gá mi.”
55 Arákùnrin obìnrin náà àti ìyá rẹ̀ sọ pé: “Jẹ́ kí ọmọbìnrin náà ṣì wà lọ́dọ̀ wa fún ọjọ́ mẹ́wàá, ó kéré tán. Lẹ́yìn náà, ó lè máa lọ.”
56 Àmọ́ ó sọ fún wọn pé: “Ẹ má ṣe dá mi dúró, torí ó hàn pé Jèhófà ti mú kí ohun tí mo bá wá yọrí sí rere. Ẹ jẹ́ kí n máa lọ, kí n lè lọ bá ọ̀gá mi.”
57 Wọ́n wá sọ pé: “Ẹ jẹ́ ká pe ọmọbìnrin náà, ká sì béèrè lọ́wọ́ rẹ̀.”
58 Wọ́n pe Rèbékà, wọ́n sì bi í pé: “Ṣé wàá bá ọkùnrin yìí lọ?” Ó fèsì pé: “Màá bá a lọ.”
59 Torí náà, wọ́n jẹ́ kí Rèbékà arábìnrin wọn àti olùtọ́jú rẹ̀ tẹ̀ lé ìránṣẹ́ Ábúráhámù àti àwọn ọkùnrin tí wọ́n jọ wá.
60 Wọ́n súre fún Rèbékà, wọ́n sì sọ fún un pé: “Arábìnrin wa, wàá di ẹgbẹẹgbẹ̀rún lọ́nà ẹgbẹẹgbẹ̀rún, àtọmọdọ́mọ rẹ yóò sì gba ẹnubodè àwọn tó kórìíra wọn lọ́wọ́ wọn.”
61 Rèbékà àti àwọn ìránṣẹ́bìnrin rẹ̀ wá dìde, wọ́n gun ràkúnmí, wọ́n sì tẹ̀ lé ọkùnrin náà. Bí ìránṣẹ́ náà ṣe mú Rèbékà nìyẹn, ó sì mú un lọ.
62 Ísákì ti dé láti agbègbè Bia-laháí-róì, torí ilẹ̀ Négébù ló ń gbé.
63 Ísákì sì ń rìn nínú pápá lọ́wọ́ ìrọ̀lẹ́ kó lè ṣe àṣàrò. Nígbà tó gbójú sókè, ó rí àwọn ràkúnmí tó ń bọ̀!
64 Nígbà tí Rèbékà gbójú sókè, ó rí Ísákì, ó sì yára sọ̀ kalẹ̀ látorí ràkúnmí.
65 Ó wá bi ìránṣẹ́ náà pé: “Ta ni ọkùnrin yẹn tó ń rìn bọ̀ wá pàdé wa látinú pápá?” Ìránṣẹ́ náà fèsì pé: “Ọ̀gá mi ni.” Rèbékà wá mú ìborùn rẹ̀, ó sì fi bo ara rẹ̀.
66 Ìránṣẹ́ náà sì sọ gbogbo ohun tí òun ṣe fún Ísákì.
67 Lẹ́yìn náà, Ísákì mú Rèbékà wá sínú àgọ́ Sérà ìyá rẹ̀. Ó fi Rèbékà ṣe aya; ó nífẹ̀ẹ́ rẹ̀ gan-an, Ísákì sì rí ìtùnú lẹ́yìn tí ìyá rẹ̀ kú.
27 Nígbà tí Ísákì darúgbó, tí ojú rẹ̀ ò sì ríran dáadáa mọ́, ó pe Ísọ̀ ọmọ rẹ̀ àgbà, ó sì sọ fún un pé: “Ọmọ mi!” Ísọ̀ fèsì pé: “Èmi nìyí!”
2 Ó ń bá ọ̀rọ̀ rẹ̀ lọ pé: “Mo ti darúgbó báyìí. Mi ò mọ ọjọ́ tí màá kú.
3 Torí náà, ní báyìí, jọ̀ọ́ lọ mú àwọn nǹkan tí o fi ń ṣọdẹ, mú apó rẹ àti ọfà rẹ, kí o lọ sínú igbó, kí o sì pa ẹran ìgbẹ́ wá fún mi.
4 Kí o wá se oúnjẹ tó dùn, irú èyí tí mo fẹ́ràn, kí o gbé e wá fún mi, kí n sì jẹ ẹ́, kí n lè súre fún ọ kí n tó kú.”
5 Àmọ́ Rèbékà ń gbọ́ ohun tí Ísákì ń bá Ísọ̀ ọmọ rẹ̀ sọ. Ísọ̀ sì lọ sínú igbó kó lè pa ẹran ìgbẹ́ wálé.
6 Rèbékà sọ fún Jékọ́bù ọmọ rẹ̀ pé: “Mo ṣẹ̀ṣẹ̀ gbọ́ tí bàbá rẹ ń sọ fún Ísọ̀ ẹ̀gbọ́n rẹ pé,
7 ‘Lọ pa ẹran ìgbẹ́ wá fún mi, kí o se oúnjẹ tó dùn, kí n sì jẹ ẹ́, kí n lè súre fún ọ níwájú Jèhófà kí n tó kú.’
8 Ọmọ mi, fetí sílẹ̀ dáadáa, kí o sì ṣe ohun tí mo fẹ́ sọ fún ọ.
9 Jọ̀ọ́, lọ síbi tí agbo ẹran wà, kí o sì mú méjì nínú àwọn ọmọ ewúrẹ́ tó dáa jù wá fún mi, kí n lè fi wọ́n se oúnjẹ tó dùn fún bàbá rẹ, bó ṣe máa ń fẹ́ kó rí.
10 Kí o wá gbé e lọ fún bàbá rẹ kó jẹ ẹ́, kó lè súre fún ọ kó tó kú.”
11 Jékọ́bù sọ fún Rèbékà ìyá rẹ̀ pé: “Ísọ̀ ẹ̀gbọ́n mi nírun lára, àmọ́ èmi ò nírun lára.
12 Tí bàbá mi bá fọwọ́ kàn mí lára ńkọ́? Ó dájú pé yóò mọ̀ pé ṣe ni mo tan òun, màá wá mú ègún wá sórí ara mi dípò ìbùkún.”
13 Ni ìyá rẹ̀ bá sọ fún un pé: “Ọmọ mi, kí ègún tó yẹ kó wá sórí rẹ kọjá sórí mi. Ṣáà lọ ṣe ohun tí mo sọ fún ọ, lọ bá mi mú wọn wá.”
14 Torí náà, ó lọ mú wọn wá fún ìyá rẹ̀, ìyá rẹ̀ sì se oúnjẹ tó dùn bí bàbá rẹ̀ ṣe máa ń fẹ́ kó rí.
15 Lẹ́yìn náà, Rèbékà mú aṣọ tó dáa jù tó jẹ́ ti Ísọ̀ ọmọ rẹ̀ àgbà, èyí tó ní nínú ilé, ó sì wọ̀ ọ́ fún Jékọ́bù ọmọ rẹ̀ tó jẹ́ àbúrò.
16 Ó tún fi awọ àwọn ọmọ ewúrẹ́ náà bo ọwọ́ rẹ̀ àti ibi tí kò nírun ní ọrùn rẹ̀.
17 Ó wá gbé oúnjẹ aládùn náà àti búrẹ́dì tó ṣe lé Jékọ́bù ọmọ rẹ̀ lọ́wọ́.
18 Ló bá wọlé lọ bá bàbá rẹ̀, ó sì sọ pé: “Bàbá mi!” Ó fèsì pé: “Èmi nìyí! Ọmọ mi, ìwọ ta ni?”
19 Jékọ́bù sọ fún bàbá rẹ̀ pé: “Èmi ni Ísọ̀ àkọ́bí rẹ. Mo ti ṣe ohun tí o ní kí n ṣe. Jọ̀ọ́, dìde jókòó, kí o sì jẹ lára ẹran ìgbẹ́ tí mo pa, kí o lè súre fún mi.”
20 Ni Ísákì bá bi ọmọ rẹ̀ pé: “Báwo lo ṣe tètè rí i pa, ọmọ mi?” Ó fèsì pé: “Jèhófà Ọlọ́run rẹ ló jẹ́ kí n tètè rí i pa.”
21 Ísákì sọ fún Jékọ́bù pé: “Ọmọ mi, jọ̀ọ́ sún mọ́ mi kí n lè fọwọ́ kan ara rẹ, kí n lè mọ̀ bóyá ìwọ ni Ísọ̀ ọmọ mi lóòótọ́ tàbí ìwọ kọ́.”
22 Torí náà, Jékọ́bù sún mọ́ Ísákì bàbá rẹ̀, ó fọwọ́ kàn án lára, ó sì sọ pé: “Ohùn Jékọ́bù ni ohùn yìí, àmọ́ ọwọ́ yìí, ti Ísọ̀ ni.”
23 Kò dá a mọ̀, torí ọwọ́ rẹ̀ nírun bí ọwọ́ Ísọ̀ ẹ̀gbọ́n rẹ̀. Torí náà, ó súre fún un.
24 Lẹ́yìn náà, ó bi í pé: “Ṣé ìwọ ni Ísọ̀ ọmọ mi lóòótọ́?” Ó fèsì pé: “Èmi ni.”
25 Ó wá sọ pé: “Ọmọ mi, mú lára ẹran ìgbẹ́ tí o pa wá, kí n lè jẹ ẹ́, kí n sì súre fún ọ.” Torí náà, ó gbé e wá fún un, ó sì jẹ ẹ́, ó tún gbé wáìnì wá fún un, ó sì mu ún.
26 Lẹ́yìn náà, Ísákì bàbá rẹ̀ sọ fún un pé: “Ọmọ mi, jọ̀ọ́ sún mọ́ mi, kó o sì fi ẹnu kò mí lẹ́nu.”
27 Ó sún mọ́ ọn, ó fi ẹnu kò ó lẹ́nu, ó ń gbọ́ òórùn aṣọ tó wọ̀. Ó sì súre fún un, ó ní: “Wò ó, òórùn ọmọ mi dà bí òórùn pápá tí Jèhófà bù kún.
28 Kí Ọlọ́run tòótọ́ mú kí ìrì sẹ̀ fún ọ láti ọ̀run, kó fún ọ ní àwọn ilẹ̀ tó lọ́ràá ní ayé, kó sì fún ọ ní ọkà tó pọ̀ àti wáìnì tuntun.
29 Kí àwọn èèyàn máa sìn ọ́, kí àwọn orílẹ̀-èdè sì máa tẹrí ba fún ọ. Kí o di ọ̀gá lórí àwọn arákùnrin rẹ, kí àwọn ọmọ ìyá rẹ sì máa tẹrí ba fún ọ. Kí ègún wà lórí ẹnikẹ́ni tó bá gégùn-ún fún ọ, kí ìbùkún sì wà lórí ẹnikẹ́ni tó bá ń súre fún ọ.”
30 Bí Ísákì ṣe súre fún Jékọ́bù tán, tí Jékọ́bù sì kúrò lọ́dọ̀ Ísákì bàbá rẹ̀ ni Ísọ̀ ẹ̀gbọ́n rẹ̀ dé láti oko ọdẹ.
31 Òun náà se oúnjẹ tó dùn, ó gbé e wá fún bàbá rẹ̀, ó sì sọ fún bàbá rẹ̀ pé: “Bàbá mi, dìde, kí o sì jẹ lára ẹran ìgbẹ́ tí ọmọ rẹ pa, kí o lè súre fún mi.”
32 Ni Ísákì bàbá rẹ̀ bá bi í pé: “Ìwọ ta ni?” Ó fèsì pé: “Èmi ọmọ rẹ ni, Ísọ̀ àkọ́bí rẹ.”
33 Ísákì bẹ̀rẹ̀ sí í gbọ̀n pẹ̀pẹ̀, ó sì bi í pé: “Ta ló wá pa ẹran ìgbẹ́, tó sì gbé e wá fún mi? Mo ti jẹ ẹ́ kí o tó dé, mo sì ti súre fún ẹni náà. Ó sì dájú pé yóò rí ìbùkún gbà!”
34 Nígbà tí Ísọ̀ gbọ́ ohun tí bàbá rẹ̀ sọ, ó bẹ̀rẹ̀ sí í kígbe tantan torí ohun tó ṣẹlẹ̀ dùn ún wọra, ó sì sọ fún bàbá rẹ̀ pé: “Bàbá mi, súre fún mi, àní kí o súre fún èmi náà!”
35 Àmọ́ ó sọ fún un pé: “Àbúrò rẹ ti wá fi ẹ̀tàn gba ìbùkún tó yẹ kí o gbà.”
36 Ló bá fèsì pé: “Abájọ tí orúkọ rẹ̀ fi ń jẹ́ Jékọ́bù, ẹ̀ẹ̀mejì ló ti gba ipò mi báyìí! Ó ti kọ́kọ́ gba ogún ìbí mi, ó tún gba ìbùkún tó jẹ́ tèmi!” Ó wá sọ pé: “Ṣé o ò ṣẹ́ ìbùkún kankan kù fún mi ni?”
37 Àmọ́ Ísákì dá Ísọ̀ lóhùn pé: “Mo ti fi ṣe olórí rẹ, mo ti fi gbogbo àwọn arákùnrin rẹ̀ ṣe ìránṣẹ́ rẹ̀, mo sì ti fi ọkà àti wáìnì tuntun bù kún un. Kí ló wá kù tí mo lè ṣe fún ọ, ọmọ mi?”
38 Ísọ̀ sọ fún bàbá rẹ̀ pé: “Bàbá mi, ṣé ìbùkún kan ṣoṣo lo ní ni? Súre fún mi, bàbá mi, àní kí o súre fún èmi náà!” Ni Ísọ̀ bá ké, ó sì bú sẹ́kún.
39 Ísákì bàbá rẹ̀ wá sọ fún un pé: “Wò ó, ibi tó jìnnà sí àwọn ilẹ̀ tó lọ́ràá ní ayé àti ibi tó jìnnà sí ìrì tó ń sẹ̀ láti ọ̀run ni wàá máa gbé.
40 Idà rẹ ni yóò máa mú ọ wà láàyè, àbúrò rẹ sì ni ìwọ yóò máa sìn. Àmọ́ tí o kò bá lè fara dà á mọ́, ó dájú pé wàá ṣẹ́ àjàgà rẹ̀ kúrò lọ́rùn rẹ.”
41 Ṣùgbọ́n Ísọ̀ di Jékọ́bù sínú torí pé bàbá rẹ̀ ti súre fún un, Ísọ̀ sì ń sọ lọ́kàn ara rẹ̀ pé: “Ọjọ́ tí a máa ṣọ̀fọ̀ bàbá mi ti ń sún mọ́lé. Lẹ́yìn náà, ṣe ni màá pa Jékọ́bù àbúrò mi.”
42 Nígbà tí wọ́n sọ fún Rèbékà ohun tí Ísọ̀ ọmọ rẹ̀ àgbà sọ, ojú ẹsẹ̀ ló ránṣẹ́ pe Jékọ́bù ọmọ rẹ̀ tó jẹ́ àbúrò, ó sì sọ fún un pé: “Wò ó! Ísọ̀ ẹ̀gbọ́n rẹ ń wá bó ṣe máa pa ọ́ kó lè gbẹ̀san.
43 Torí náà, ọmọ mi, ṣe ohun tí mo bá sọ fún ọ. Gbéra, kí o sì sá lọ sọ́dọ̀ Lábánì arákùnrin mi ní Háránì.
44 Kí o lọ gbé lọ́dọ̀ rẹ̀ fúngbà díẹ̀ títí inú ẹ̀gbọ́n rẹ yóò fi rọ̀,
45 títí inú tó ń bí ẹ̀gbọ́n rẹ sí ọ á fi rọlẹ̀, tí á sì gbàgbé ohun tí o ṣe sí i. Màá wá ránṣẹ́ sí ọ pé kí o pa dà wá láti ibẹ̀. Kò yẹ kí ẹ̀yin méjèèjì kú mọ́ mi lọ́wọ́ lọ́jọ́ kan náà!”
46 Lẹ́yìn ìyẹn, Rèbékà ń tẹnu mọ́ ọn fún Ísákì pé: “Àwọn ọmọbìnrin Hétì ti fayé sú mi. Bí Jékọ́bù bá lọ fẹ́ ìyàwó nínú àwọn ọmọ Hétì, irú àwọn ọmọbìnrin ilẹ̀ yìí, kí làǹfààní pé mo wà láàyè?”
28 Torí náà, Ísákì pe Jékọ́bù, ó súre fún un, ó sì pàṣẹ fún un pé: “O ò gbọ́dọ̀ fẹ́ ìyàwó láàárín àwọn ọmọ Kénáánì!
2 Lọ sí Padani-árámù, ní ilé Bẹ́túẹ́lì bàbá ìyá rẹ, kí o sì fẹ́ ìyàwó níbẹ̀ láàárín àwọn ọmọbìnrin Lábánì, arákùnrin ìyá rẹ.
3 Ọlọ́run Olódùmarè yóò bù kún ọ, yóò mú kí o bímọ tó pọ̀, yóò mú kí o pọ̀ gan-an, ó sì dájú pé ìwọ yóò di àwùjọ àwọn èèyàn.
4 Yóò bù kún ọ bó ṣe ṣèlérí fún Ábúráhámù, ìwọ àti àtọmọdọ́mọ rẹ, kí ilẹ̀ tí ò ń gbé bí àjèjì, tí Ọlọ́run ti fún Ábúráhámù lè di ohun ìní rẹ.”
5 Ísákì wá ní kí Jékọ́bù máa lọ, ó sì forí lé Padani-árámù, ó lọ sọ́dọ̀ Lábánì ọmọ Bẹ́túẹ́lì ará Arémíà, arákùnrin Rèbékà   tó jẹ́ ìyá Jékọ́bù àti Ísọ̀.
6 Ísọ̀ mọ̀ pé Ísákì ti súre fún Jékọ́bù, ó sì ti ní kó lọ sí Padani-árámù, kó lọ fẹ́ ìyàwó níbẹ̀, ó mọ̀ pé nígbà tó súre fún un, ó pàṣẹ fún un pé: “Má lọ fẹ́ ìyàwó láàárín àwọn ọmọ Kénáánì,”
7 ó sì mọ̀ pé Jékọ́bù ṣe ohun tí bàbá àti ìyá rẹ̀ sọ, ó forí lé Padani-árámù.
8 Ìgbà yẹn ni Ísọ̀ wá rí i pé inú Ísákì bàbá òun ò dùn sí àwọn ọmọ Kénáánì,
9 torí náà, Ísọ̀ lọ sọ́dọ̀ Íṣímáẹ́lì ọmọ Ábúráhámù, ó sì fẹ́ Máhálátì ọmọ Íṣímáẹ́lì tó jẹ́ arábìnrin Nébáótì. Ó fẹ́ ẹ kún àwọn ìyàwó tó ti ní.
10 Jékọ́bù kúrò ní Bíá-ṣébà, ó sì ń lọ sí agbègbè Háránì.
11 Nígbà tó yá, ó dé ibì kan, ó sì fẹ́ sun ibẹ̀ mọ́jú torí oòrùn ti wọ̀. Torí náà, ó gbé ọ̀kan lára àwọn òkúta tó wà níbẹ̀, ó gbé e sílẹ̀ kó lè gbórí lé e, ó sì dùbúlẹ̀ síbẹ̀.
12 Ó wá lá àlá, sì wò ó! àtẹ̀gùn kan wà ní ayé, òkè rẹ̀ sì kan ọ̀run; àwọn áńgẹ́lì Ọlọ́run ń gòkè, wọ́n sì ń sọ̀ kalẹ̀ lórí rẹ̀.
13 Wò ó! Jèhófà wà lókè rẹ̀, ó sì sọ pé: “Èmi ni Jèhófà Ọlọ́run Ábúráhámù bàbá rẹ àti Ọlọ́run Ísákì. Ìwọ àti àtọmọdọ́mọ rẹ ni màá fún ní ilẹ̀ tí o dùbúlẹ̀ sí yìí.
14 Ó dájú pé àtọmọdọ́mọ rẹ yóò pọ̀ bí erùpẹ̀ ilẹ̀, ìwọ yóò sì tàn káàkiri dé ìwọ̀ oòrùn àti ìlà oòrùn, dé àríwá àti gúúsù, ó sì dájú pé gbogbo ìdílé ayé yóò rí ìbùkún gbà nípasẹ̀ ìwọ àti àtọmọdọ́mọ rẹ.
15 Mo wà pẹ̀lú rẹ, màá dáàbò bò ọ́ ní gbogbo ibi tí o bá lọ, màá sì mú ọ pa dà sí ilẹ̀ yìí. Mi ò ní fi ọ́ sílẹ̀ títí màá fi ṣe ohun tí mo ṣèlérí fún ọ.”
16 Jékọ́bù jí lójú oorun, ó sì sọ pé: “Jèhófà wà níbí lóòótọ́, mi ò sì mọ̀.”
17 Ẹ̀rù wá ń bà á, ó sì sọ pé: “Ibí yìí mà ń bani lẹ́rù o! Ó ní láti jẹ́ pé ilé Ọlọ́run ni ibí, ẹnubodè ọ̀run sì nìyí.”
18 Jékọ́bù wá jí ní àárọ̀ kùtù, ó sì gbé òkúta tó gbórí lé, ó gbé e dúró bí òpó, ó sì da òróró sórí rẹ̀.
19 Ó wá pe orúkọ ibẹ̀ ní Bẹ́tẹ́lì, àmọ́ Lúsì ni ìlú náà ń jẹ́ tẹ́lẹ̀.
20 Jékọ́bù sì jẹ́ ẹ̀jẹ́ kan pé: “Tí Ọlọ́run ò bá fi mí sílẹ̀, tó dáàbò bò mí lẹ́nu ìrìn àjò mi, tó sì fún mi ní oúnjẹ tí màá jẹ àti aṣọ tí màá wọ̀,
21 tí mo sì pa dà sí ilé bàbá mi ní àlàáfíà, á jẹ́ pé Jèhófà ti fi hàn dájú pé òun ni Ọlọ́run mi.
22 Òkúta tí mo gbé kalẹ̀ bí òpó yìí yóò di ilé Ọlọ́run, ó sì dájú pé màá fún ọ ní ìdá mẹ́wàá gbogbo ohun tí o fún mi.”
29 Lẹ́yìn náà, Jékọ́bù ń bá ìrìn àjò rẹ̀ lọ, ó sì forí lé ilẹ̀ àwọn ará Ìlà Oòrùn.
2 Ó wá rí kànga kan nínú pápá, ó sì rí agbo àgùntàn mẹ́ta tí wọ́n dùbúlẹ̀ lẹ́gbẹ̀ẹ́ rẹ̀, torí wọ́n máa ń fún àwọn agbo ẹran lómi látinú kànga yẹn. Òkúta ńlá kan wà ní ẹnu kànga náà.
3 Nígbà tí gbogbo agbo ẹran náà ti kóra jọ síbẹ̀, wọ́n yí òkúta náà kúrò ní ẹnu kànga náà, wọ́n fún àwọn agbo ẹran náà lómi, wọ́n sì dá òkúta pa dà síbi tó wà, ní ẹnu kànga náà.
4 Jékọ́bù bi wọ́n pé: “Ẹ̀yin èèyàn mi, ibo lẹ ti wá?” Wọ́n fèsì pé: “Háránì la ti wá.”
5 Ó bi wọ́n pé: “Ṣé ẹ mọ Lábánì ọmọ ọmọ Náhórì?” Wọ́n fèsì pé: “A mọ̀ ọ́n.”
6 Ló bá bi wọ́n pé: “Ṣé àlàáfíà ló wà?” Wọ́n fèsì pé: “Àlàáfíà ni. Réṣẹ́lì ọmọ rẹ̀ náà ló ń da àgùntàn bọ̀ yìí!”
7 Ló bá sọ pé: “Ọ̀sán ṣẹ̀ṣẹ̀ pọ́n ni. Kò tíì tó àkókò láti kó agbo ẹran jọ. Ẹ fún àwọn àgùntàn lómi, kí ẹ sì lọ fún wọn ní oúnjẹ.”
8 Wọ́n fèsì pé: “Wọn ò gbà wá láyè ká ṣe bẹ́ẹ̀, ó dìgbà tí a bá kó gbogbo agbo ẹran jọ, tí wọ́n sì yí òkúta kúrò ní ẹnu kànga náà. Lẹ́yìn ìyẹn, a lè fún àwọn àgùntàn lómi.”
9 Bó ṣe ń bá wọn sọ̀rọ̀ lọ́wọ́, Réṣẹ́lì kó àwọn àgùntàn bàbá rẹ̀ dé, torí darandaran ni Réṣẹ́lì.
10 Nígbà tí Jékọ́bù rí Réṣẹ́lì ọmọ Lábánì, arákùnrin ìyá rẹ̀ àti àwọn àgùntàn Lábánì, Jékọ́bù sún mọ́ ibi kànga náà lójú ẹsẹ̀, ó yí òkúta kúrò ní ẹnu rẹ̀, ó sì fún àwọn àgùntàn Lábánì arákùnrin ìyá rẹ̀ lómi.
11 Jékọ́bù wá fi ẹnu ko Réṣẹ́lì lẹ́nu, ó ké, ó sì bú sẹ́kún.
12 Jékọ́bù sì sọ fún Réṣẹ́lì pé mọ̀lẹ́bí bàbá rẹ̀ ni òun àti pé òun ni ọmọ Rèbékà. Réṣẹ́lì bá sáré lọ sọ fún bàbá rẹ̀.
13 Gbàrà tí Lábánì gbọ́ ìròyìn nípa Jékọ́bù ọmọ arábìnrin rẹ̀, ó sáré lọ pàdé rẹ̀. Ó gbá a mọ́ra, ó fi ẹnu kò ó lẹ́nu, ó sì mú un wá sínú ilé rẹ̀. Jékọ́bù wá ń ròyìn gbogbo nǹkan tó ṣẹlẹ̀ fún Lábánì.
14 Lábánì sọ fún un pé: “Ó dájú pé egungun mi àti ẹran ara mi ni ọ́.” Torí náà, ó dúró sọ́dọ̀ rẹ̀ fún oṣù kan gbáko.
15 Lábánì wá sọ fún Jékọ́bù pé: “Ṣé wàá máa bá mi ṣiṣẹ́ láìgba nǹkan kan torí o jẹ́ mọ̀lẹ́bí mi ni? Sọ fún mi, kí lo fẹ́ kí n fún ọ?”
16 Lábánì ní ọmọbìnrin méjì. Ẹ̀gbọ́n ń jẹ́ Líà, àbúrò sì ń jẹ́ Réṣẹ́lì.
17 Ojú Líà kò fani mọ́ra, àmọ́ Réṣẹ́lì wuni, ó sì rẹwà gan-an.
18 Jékọ́bù wá nífẹ̀ẹ́ Réṣẹ́lì gidigidi, ó sì sọ pé: “Mo ṣe tán láti sìn ọ́ fún ọdún méje torí Réṣẹ́lì ọmọ rẹ tó jẹ́ àbúrò Líà.”
19 Lábánì fèsì pé: “Ó tẹ́ mi lọ́rùn kí n fún ọ ju kí n fún ọkùnrin míì. Máa gbé lọ́dọ̀ mi.”
20 Jékọ́bù wá fi ọdún méje ṣiṣẹ́ fún Lábánì nítorí Réṣẹ́lì, àmọ́ bí ọjọ́ díẹ̀ ló rí lójú rẹ̀ torí ìfẹ́ tó ní fún Réṣẹ́lì.
21 Lẹ́yìn náà, Jékọ́bù sọ fún Lábánì pé: “Fún mi ní ìyàwó mi torí ọjọ́ mi ti pé, kí o sì jẹ́ kí n bá a ní àṣepọ̀.”
22 Ni Lábánì bá kó gbogbo èèyàn ibẹ̀ jọ, ó sì se àsè.
23 Àmọ́ ní alẹ́, Líà ló mú lọ fún un, kó lè bá a ní àṣepọ̀.
24 Lábánì tún fún Líà ọmọ rẹ̀ ní Sílípà ìránṣẹ́bìnrin rẹ̀, kó lè jẹ́ ìránṣẹ́ Líà.
25 Nígbà tí ilẹ̀ mọ́, Jékọ́bù rí i pé Líà ni! Torí náà, ó sọ fún Lábánì pé: “Kí lo ṣe fún mi yìí? Ṣebí torí Réṣẹ́lì ni mo ṣe sìn ọ́? Kí ló dé tí o fi tàn mí jẹ?”
26 Lábánì fèsì pé: “Kì í ṣe àṣà wa níbí pé kí àbúrò lọ ilé ọkọ ṣáájú ẹ̀gbọ́n.
27 Ṣe àjọyọ̀ pẹ̀lú obìnrin yìí fún ọ̀sẹ̀ kan. Lẹ́yìn náà, màá fún ọ ní obìnrin kejì yìí tí o bá sìn mí fún ọdún méje sí i.”
28 Jékọ́bù ṣe bẹ́ẹ̀, ó sì ṣe àjọyọ̀ pẹ̀lú obìnrin náà fún ọ̀sẹ̀ kan. Lẹ́yìn náà, Lábánì fún un ní Réṣẹ́lì ọmọ rẹ̀ pé kó fi ṣe aya.
29 Lábánì tún fún Réṣẹ́lì ọmọ rẹ̀ ní Bílíhà, ìránṣẹ́bìnrin rẹ̀ kó lè di ìránṣẹ́ Réṣẹ́lì.
30 Jékọ́bù wá bá Réṣẹ́lì pẹ̀lú ní àṣepọ̀, ó nífẹ̀ẹ́ Réṣẹ́lì ju Líà lọ, ó sì fi ọdún méje míì ṣiṣẹ́ fún Lábánì.
31 Nígbà tí Jèhófà rí i pé Jékọ́bù kò fẹ́ràn Líà, ó jẹ́ kí Líà lóyún, àmọ́ Réṣẹ́lì yàgàn.
32 Líà wá lóyún, ó sì bí ọmọkùnrin kan. Ó pe orúkọ rẹ̀ ní Rúbẹ́nì. Ó sọ pé: “Ìdí ni pé Jèhófà ti rí ìyà tó ń jẹ mí, ọkọ mi á wá nífẹ̀ẹ́ mi báyìí.”
33 Ó tún lóyún, ó bí ọmọkùnrin kan, ó sì sọ pé: “Ìdí ni pé Jèhófà ti fetí sílẹ̀, ó rí i pé wọn ò nífẹ̀ẹ́ mi, torí náà, ó tún fún mi ní èyí.” Ó sì pe orúkọ rẹ̀ ní Síméónì.
34 Ó tún lóyún lẹ́ẹ̀kan sí i, ó bí ọmọkùnrin kan, ó sì sọ pé: “Lọ́tẹ̀ yìí, ọkọ mi yóò fà mọ́ mi, torí mo ti bí ọmọkùnrin mẹ́ta fún un.” Torí náà, ó pe orúkọ rẹ̀ ní Léfì.
35 Ó tún lóyún lẹ́ẹ̀kan sí i, ó bí ọmọkùnrin kan, ó sì sọ pé: “Lọ́tẹ̀ yìí, màá yin Jèhófà.” Torí náà, ó pe orúkọ rẹ̀ ní Júdà. Lẹ́yìn ìyẹn, kò bímọ mọ́.
30 Nígbà tí Réṣẹ́lì rí i pé òun ò bí ọmọ kankan fún Jékọ́bù, ó bẹ̀rẹ̀ sí í jowú ẹ̀gbọ́n rẹ̀, ó sì ń sọ fún Jékọ́bù pé: “Fún mi ní ọmọ, àìjẹ́ bẹ́ẹ̀, màá kú.”
2 Ni inú bá bí Jékọ́bù sí Réṣẹ́lì, ó sì sọ pé: “Ṣé èmi ni Ọlọ́run tí kò fún ẹ lọ́mọ ni?”
3 Torí náà, Réṣẹ́lì sọ pé: “Bílíhà ẹrúbìnrin mi nìyí. Bá a ní àṣepọ̀ kó lè bímọ fún mi, kí èmi náà lè ní ọmọ nípasẹ̀ rẹ̀.”
4 Ló bá fún Jékọ́bù ní Bílíhà ìránṣẹ́ rẹ̀ pé kó fi ṣe aya, Jékọ́bù sì bá a ní àṣepọ̀.
5 Bílíhà lóyún, ó sì bí ọmọkùnrin kan fún Jékọ́bù.
6 Réṣẹ́lì wá sọ pé: “Ọlọ́run ti ṣe onídàájọ́ mi, ó sì ti gbọ́ ohùn mi, ó wá fún mi ní ọmọkùnrin kan.” Ìdí nìyẹn tó fi pe orúkọ rẹ̀ ní Dánì.
7 Bílíhà, ìránṣẹ́ Réṣẹ́lì tún lóyún lẹ́ẹ̀kan sí i, nígbà tó yá, ó bí ọmọkùnrin kejì fún Jékọ́bù.
8 Réṣẹ́lì wá sọ pé: “Ìjàkadì gidi ni mo bá ẹ̀gbọ́n mi jà. Mo sì ti borí!” Torí náà, ó pe orúkọ rẹ̀ ní Náfútálì.
9 Nígbà tí Líà rí i pé òun ò bímọ mọ́, ó mú Sílípà ìránṣẹ́ rẹ̀, ó sì fún Jékọ́bù pé kó fi ṣe aya.
10 Sílípà ìránṣẹ́ Líà sì bí ọmọkùnrin kan fún Jékọ́bù.
11 Líà wá sọ pé: “Ire wọlé dé!” Torí náà, ó pe orúkọ rẹ̀ ní Gádì.
12 Lẹ́yìn náà, Sílípà ìránṣẹ́ Líà bí ọmọkùnrin kejì fún Jékọ́bù.
13 Líà sì sọ pé: “Ayọ̀ mi kún! Ó dájú pé àwọn ọmọbìnrin máa pè mí ní aláyọ̀.” Torí náà, ó pe orúkọ rẹ̀ ní Áṣérì.
14 Nígbà ìkórè àlìkámà, Rúbẹ́nì ń rìn nínú oko, ó sì rí máńdírékì. Ó mú un wá fún Líà ìyá rẹ̀. Réṣẹ́lì wá sọ fún Líà pé: “Jọ̀ọ́, fún mi lára àwọn máńdírékì tí ọmọ rẹ mú wá.”
15 Ló bá sọ fún un pé: “Ṣé ohun kékeré lo rò pé o ṣe nígbà tó o gba ọkọ mi? Ṣé o tún fẹ́ gba máńdírékì ọmọ mi ni?” Ni Réṣẹ́lì bá sọ pé: “Kò burú. Màá jẹ́ kó sùn tì ọ́ lálẹ́ òní tí o bá fún mi ní máńdírékì ọmọ rẹ.”
16 Nígbà tí Jékọ́bù ń bọ̀ láti oko ní ìrọ̀lẹ́, Líà lọ pàdé rẹ̀, ó sì sọ pé: “Èmi lo máa bá ní àṣepọ̀, torí mo ti fi àwọn máńdírékì ọmọ mi gbà ọ́ pátápátá.” Ó wá sùn tì í ní alẹ́ ọjọ́ yẹn.
17 Ọlọ́run fetí sí Líà, ó sì dá a lóhùn, ó lóyún, ó sì bí ọmọkùnrin karùn-ún fún Jékọ́bù.
18 Líà sì sọ pé: “Ọlọ́run ti pín mi lérè, torí mo ti fún ọkọ mi ní ìránṣẹ́ mi.” Torí náà, ó pe orúkọ rẹ̀ ní Ísákà.
19 Líà tún lóyún lẹ́ẹ̀kan sí i, ó sì bí ọmọkùnrin kẹfà fún Jékọ́bù.
20 Líà wá sọ pé: “Ọlọ́run ti fún mi ní ẹ̀bùn, àní ó fún mi ní ẹ̀bùn tó dára. Ní báyìí, ọkọ mi yóò fàyè gbà mí, torí mo ti bí ọmọkùnrin mẹ́fà fún un.” Torí náà, ó pe orúkọ rẹ̀ ní Sébúlúnì.
21 Lẹ́yìn náà, ó bí ọmọbìnrin kan, ó sì pe orúkọ rẹ̀ ní Dínà.
22 Níkẹyìn, Ọlọ́run rántí Réṣẹ́lì, Ọlọ́run fetí sí i, ó sì dá a lóhùn torí ó jẹ́ kó lóyún.
23 Ó lóyún, ó sì bí ọmọkùnrin kan. Ó wá sọ pé: “Ọlọ́run ti mú ẹ̀gàn mi kúrò!”
24 Torí náà, ó pe orúkọ rẹ̀ ní Jósẹ́fù, ó sì sọ pé: “Jèhófà ti fún mi ní ọmọkùnrin míì.”
25 Lẹ́yìn tí Réṣẹ́lì bí Jósẹ́fù, Jékọ́bù sọ fún Lábánì lẹ́sẹ̀kẹsẹ̀ pé: “Jẹ́ kí n máa lọ, kí n lè pa dà síbi tí mo ti wá àti sí ilẹ̀ mi.
26 Fún mi ní àwọn ìyàwó mi àti àwọn ọmọ mi, àwọn tí mo torí wọn sìn ọ́, kí n lè máa lọ, torí o mọ bí mo ṣe sìn ọ́ tó.”
27 Lábánì wá sọ fún un pé: “Tí mo bá ti rí ojúure rẹ, mo ti rí àmì tó fi hàn pé torí rẹ ni Jèhófà ṣe ń bù kún mi.”
28 Ó tún sọ pé: “Sọ iye tí o fẹ́ gbà fún mi, màá sì fún ọ.”
29 Jékọ́bù fèsì pé: “O mọ bí mo ṣe sìn ọ́, o sì mọ bí mo ṣe tọ́jú agbo ẹran rẹ;
30 díẹ̀ lo ní kí n tó dé, àmọ́ agbo ẹran rẹ ti wá pọ̀ sí i, ó ti di púpọ̀ rẹpẹtẹ, Jèhófà sì ti bù kún ọ látìgbà tí mo ti dé. Ìgbà wo ni mo wá fẹ́ ṣe ohun tó máa jẹ́ ti agbo ilé mi?”
31 Ó wá bi í pé: “Kí ni kí n fún ọ?” Jékọ́bù fèsì pé: “Má ṣe fún mi ní nǹkan kan rárá! Àmọ́ tí o bá máa ṣe ohun kan ṣoṣo yìí fún mi, màá pa dà máa bójú tó agbo àgùntàn rẹ, màá sì máa ṣọ́ wọn.
32 Màá gba àárín gbogbo agbo ẹran rẹ kọjá lónìí. Kí o ya gbogbo àgùntàn aláwọ̀ tó-tò-tó àtàwọn tó ní oríṣiríṣi àwọ̀ sọ́tọ̀ àti gbogbo àgùntàn tí àwọ̀ rẹ̀ pọ́n rẹ́súrẹ́sú láàárín àwọn ọmọ àgbò. Kí o sì ya èyíkéyìí tó bá ní oríṣiríṣi àwọ̀ àti àwọ̀ tó-tò-tó sọ́tọ̀ láàárín àwọn abo ewúrẹ́. Láti ìsinsìnyí lọ, àwọn yẹn ló máa jẹ́ èrè mi.
33 Kí òdodo tí mò ń ṣe jẹ́ ẹlẹ́rìí mi ní ọjọ́ tí o bá wá wo àwọn tó jẹ́ èrè mi; tí o bá rí èyí tí kì í ṣe aláwọ̀ tó-tò-tó tí kò sì ní oríṣiríṣi àwọ̀ láàárín àwọn abo ewúrẹ́ àti èyí tí àwọ̀ rẹ̀ kò pọ́n rẹ́súrẹ́sú láàárín àwọn ọmọ àgbò lọ́dọ̀ mi, á jẹ́ pé mo jí i ni.”
34 Ni Lábánì bá fèsì pé: “Mo fara mọ́ ọn! Jẹ́ kó rí bí o ṣe sọ.”
35 Ní ọjọ́ yẹn, ó ya àwọn òbúkọ abilà àtàwọn tó ní oríṣiríṣi àwọ̀ sọ́tọ̀ àti gbogbo abo ewúrẹ́ aláwọ̀ tó-tò-tó àtàwọn tó ní oríṣiríṣi àwọ̀. Ó ya gbogbo èyí tó ní funfun lára àtàwọn tí àwọ̀ wọn pọ́n rẹ́súrẹ́sú sọ́tọ̀ láàárín àwọn ọmọ àgbò, ó sì ní kí àwọn ọmọ rẹ̀ máa bójú tó wọn.
36 Lẹ́yìn ìyẹn, ó fi àyè tó fẹ̀ tó ìrìn àjò ọjọ́ mẹ́ta sí àárín òun àti Jékọ́bù, Jékọ́bù sì ń bójú tó èyí tó ṣẹ́ kù nínú agbo ẹran Lábánì.
37 Jékọ́bù wá fi igi tórásì, álímọ́ńdì àti igi adánra tó ṣẹ̀ṣẹ̀ gé ṣe ọ̀pá, ó bó àwọn ibì kan lára àwọn ọ̀pá náà sí funfun.
38 Ó wá kó àwọn ọ̀pá tó ti bó náà síwájú agbo ẹran, sínú àwọn kòtò omi, sínú àwọn ọpọ́n ìmumi, níbi tí àwọn agbo ẹran ti wá ń mumi, kí wọ́n lè gùn níwájú àwọn ọ̀pá náà tí wọ́n bá wá mumi.
39 Torí náà, àwọn ẹran náà máa ń gùn níwájú àwọn ọ̀pá náà, wọ́n sì ń bí àwọn ọmọ tó nílà lára, aláwọ̀ tó-tò-tó àtàwọn tó ní oríṣiríṣi àwọ̀.
40 Jékọ́bù wá ya àwọn ọmọ àgbò sọ́tọ̀, ó sì mú kí àwọn agbo ẹran náà kọjú sí àwọn tó jẹ́ abilà àti gbogbo àwọn tí àwọ̀ wọn pọ́n rẹ́súrẹ́sú lára àwọn ẹran Lábánì. Lẹ́yìn náà, ó kó àwọn ẹran tirẹ̀ sọ́tọ̀, kò sì kó wọn mọ́ ti Lábánì.
41 Nígbàkigbà tí àwọn ẹran tó sanra bá fẹ́ gùn, Jékọ́bù máa ń kó àwọn ọ̀pá náà sínú kòtò omi níwájú àwọn agbo ẹran náà, kí wọ́n lè gùn níwájú àwọn ọ̀pá náà.
42 Àmọ́ tí àwọn ẹran náà ò bá lókun, kò ní kó àwọn ọ̀pá náà síbẹ̀. Torí náà, àwọn tí kò lókun yẹn ló máa ń di ti Lábánì, àmọ́ àwọn tó sanra á di ti Jékọ́bù.
43 Ohun ìní rẹ̀ wá ń pọ̀ sí i, ó ní agbo ẹran tó pọ̀ rẹpẹtẹ, àwọn ìránṣẹ́kùnrin àti ìránṣẹ́bìnrin, ó sì tún ní àwọn ràkúnmí àti àwọn kẹ́tẹ́kẹ́tẹ́.
34 Dínà ọmọbìnrin tí Líà bí fún Jékọ́bù sábà máa ń lọ sọ́dọ̀ àwọn ọmọbìnrin ilẹ̀ náà.
2 Nígbà tí Ṣékémù, ọmọ Hámórì, ọmọ Hífì, tó jẹ́ ìjòyè ilẹ̀ náà rí i, ó mú un, ó sì bá a sùn, ó fipá bá a lò pọ̀.
3 Ọkàn rẹ̀ wá fà mọ́ Dínà ọmọ Jékọ́bù gan-an, ó nífẹ̀ẹ́ ọmọbìnrin náà, ó sì ń fìfẹ́ rọ̀ ọ́ bó ṣe ń bá a sọ̀rọ̀.
4 Níkẹyìn, Ṣékémù sọ fún Hámórì bàbá rẹ̀ pé: “Fẹ́ ọmọbìnrin yìí fún mi kí n fi ṣe aya.”
5 Àwọn ọmọ Jékọ́bù ń bójú tó agbo ẹran rẹ̀ nínú pápá nígbà tó gbọ́ pé ọkùnrin náà ti bá Dínà ọmọ rẹ̀ sùn. Jékọ́bù ò sì sọ nǹkan kan títí wọ́n fi dé.
6 Nígbà tó yá, Hámórì bàbá Ṣékémù jáde lọ bá Jékọ́bù sọ̀rọ̀.
7 Àmọ́ nígbà tí àwọn ọmọ Jékọ́bù gbọ́ ohun tó ṣẹlẹ̀, wọ́n pa dà wálé láti inú pápá lẹ́sẹ̀kẹsẹ̀. Inú wọn ò dùn rárá, inú sì bí wọn gidigidi, torí ó ti dójú ti Ísírẹ́lì bó ṣe bá ọmọ Jékọ́bù sùn, ohun tí kò yẹ kó ṣẹlẹ̀.
8 Hámórì sọ fún wọn pé: “Ọkàn Ṣékémù ọmọ mi ń fà sí ọmọ yín. Ẹ jọ̀ọ́, ẹ fún un kó fi ṣe aya,
9 kí ẹ sì bá wa dána. Ẹ fún wa ní àwọn ọmọbìnrin yín, kí ẹ̀yin náà sì fẹ́ àwọn ọmọbìnrin wa.
10 Ẹ lè máa gbé lọ́dọ̀ wa, ilẹ̀ yìí yóò sì wà lárọ̀ọ́wọ́tó yín. Ẹ máa gbé ibẹ̀, ẹ máa ṣòwò, kí ẹ sì wà níbẹ̀.”
11 Ṣékémù sọ fún bàbá ọmọbìnrin náà àti àwọn arákùnrin rẹ̀ pé: “Ẹ jẹ́ kí n rí ojúure yín, màá sì fún yín ní ohunkóhun tí ẹ bá bi mí.
12 Ẹ lè béèrè owó orí ìyàwó tó pọ̀ gan-an àti ẹ̀bùn lọ́wọ́ mi. Mo ṣe tán láti fún yín ní ohunkóhun tí ẹ bá bi mí. Ẹ ṣáà fún mi ní ọmọbìnrin náà kí n fi ṣe aya.”
13 Àwọn ọmọkùnrin Jékọ́bù wá fi ẹ̀tàn dá Ṣékémù àti Hámórì bàbá rẹ̀ lóhùn torí Ṣékémù ti bá Dínà arábìnrin wọn sùn.
14 Wọ́n sọ fún wọn pé: “A ò lè ṣe irú nǹkan bẹ́ẹ̀, pé ká fún ọkùnrin tí kò dádọ̀dọ́ ní arábìnrin wa torí ohun ìtìjú ló jẹ́ fún wa.
15 Ohun kan ṣoṣo tó lè mú ká gbà ni pé: kí ẹ dà bíi wa, kí gbogbo ọkùnrin yín sì dádọ̀dọ́.
16 Àá wá fún yín ní àwọn ọmọbìnrin wa, àwa náà á sì fẹ́ àwọn ọmọbìnrin yín, àá máa bá yín gbé, àá sì di ọ̀kan.
17 Àmọ́ tí ẹ ò bá fetí sí wa, kí ẹ sì dádọ̀dọ́, àá mú ọmọ wa lọ.”
18 Ọ̀rọ̀ wọn múnú Hámórì àti Ṣékémù ọmọ rẹ̀ dùn.
19 Torí ọmọkùnrin náà fẹ́ràn ọmọ Jékọ́bù gan-an, kíá ló ṣe ohun tí wọ́n sọ, òun sì ni wọ́n kà sí èèyàn pàtàkì jù lọ ní gbogbo ilé bàbá rẹ̀.
20 Hámórì àti Ṣékémù ọmọ rẹ̀ wá lọ sí ẹnubodè ìlú náà, wọ́n sì sọ fún àwọn ọkùnrin ìlú wọn pé:
21 “Àwọn ọkùnrin yìí fẹ́ kí àlàáfíà wà láàárín wa. Ẹ jẹ́ kí wọ́n máa gbé ilẹ̀ yìí, kí wọ́n sì máa ṣòwò níbí, torí ilẹ̀ yìí fẹ̀ dáadáa, ó lè gbà wọ́n. A lè fi àwọn ọmọbìnrin wọn ṣe aya, a sì lè fún wọn ní àwọn ọmọbìnrin wa.
22 Ohun kan ṣoṣo tó lè mú kí wọ́n gbà láti bá wa gbé, ká lè di ọ̀kan ni pé: kí gbogbo ọkùnrin àárín wa dádọ̀dọ́ bíi tiwọn.
23 Nígbà náà, gbogbo ohun ìní wọn, ọrọ̀ wọn àti gbogbo ẹran ọ̀sìn wọn á di tiwa. Torí náà, ẹ jẹ́ ká ṣe ohun tí wọ́n fẹ́ kí wọ́n lè máa bá wa gbé.”
24 Gbogbo àwọn tó ń gba ẹnubodè ìlú rẹ̀ jáde fetí sí Hámórì àti Ṣékémù ọmọ rẹ̀, gbogbo ọkùnrin sì dádọ̀dọ́, gbogbo àwọn tó ń gba ẹnubodè ìlú jáde.
25 Àmọ́ ní ọjọ́ kẹta, nígbà tí wọ́n ṣì ń jẹ̀rora, àwọn ọmọ Jékọ́bù méjì, Síméónì àti Léfì tí wọ́n jẹ́ ẹ̀gbọ́n Dínà mú idà wọn, wọ́n yọ́ lọ sí ìlú náà, wọ́n sì pa gbogbo ọkùnrin.
26 Wọ́n fi idà pa Hámórì àti Ṣékémù ọmọ rẹ̀, wọ́n wá mú Dínà kúrò ní ilé Ṣékémù, wọ́n sì lọ.
27 Àwọn ọmọ Jékọ́bù yòókù lọ síbi tí wọ́n ti pa àwọn ọkùnrin náà, wọ́n sì kó ohun ìní àwọn ará ìlú náà, torí wọ́n ti kẹ́gàn bá arábìnrin wọn.
28 Wọ́n kó àwọn agbo ẹran wọn, ọ̀wọ́ ẹran wọn, àwọn kẹ́tẹ́kẹ́tẹ́ wọn àti gbogbo ohun tó wà nínú ìlú náà àti nínú oko.
29 Wọ́n tún kó gbogbo ohun ìní wọn, wọ́n mú gbogbo àwọn ọmọ wọn kéékèèké àti àwọn ìyàwó wọn, wọ́n sì kó gbogbo ohun tó wà nínú ilé wọn.
30 Ni Jékọ́bù bá sọ fún Síméónì àti Léfì pé: “Wàhálà ńlá lẹ kó mi sí yìí, torí ẹ máa mú kí àwọn ọmọ Kénáánì àti àwọn Pérísì tó ń gbé ilẹ̀ yìí kórìíra mi. Mo kéré níye, ó sì dájú pé wọ́n á kóra jọ láti bá mi jà, wọ́n á sì pa mí run, èmi àti ilé mi.”
31 Àmọ́ wọ́n sọ pé: “Ṣé ó yẹ kí ẹnikẹ́ni ṣe irú nǹkan yìí sí arábìnrin wa nígbà tí kì í ṣe aṣẹ́wó?”
36 Èyí ni ìtàn Ísọ̀, ìyẹn Édómù.
2 Ísọ̀ fẹ́ ìyàwó láàárín àwọn ọmọ Kénáánì: Ádà ọmọ Élónì ọmọ Hétì; Oholibámà ọmọ Ánáhì, ọmọ ọmọ Síbéónì ọmọ Hífì;
3 àti Básémátì ọmọ Íṣímáẹ́lì, arábìnrin Nébáótì.
4 Ádà bí Élífásì fún Ísọ̀, Básémátì bí Réúẹ́lì,
5 Oholibámà sì bí Jéúṣì, Jálámù àti Kórà. Àwọn ni ọmọ Ísọ̀ tí wọ́n bí fún un ní ilẹ̀ Kénáánì.
6 Lẹ́yìn náà, Ísọ̀ kó àwọn ìyàwó rẹ̀, àwọn ọmọkùnrin rẹ̀, àwọn ọmọbìnrin rẹ̀, gbogbo àwọn tó wà ní agbo ilé rẹ̀, agbo ẹran rẹ̀ àti gbogbo àwọn ẹran rẹ̀ yòókù, pẹ̀lú gbogbo ọrọ̀ tó ti ní nílẹ̀ Kénáánì, ó sì lọ sí ilẹ̀ míì, níbi tó jìnnà sí Jékọ́bù àbúrò rẹ̀.
7 Torí ohun ìní wọn ti pọ̀ débi pé wọn ò lè máa gbé pa pọ̀, ilẹ̀ tí wọ́n ń gbé ò sì lè tó wọn mọ́ torí agbo ẹran wọn.
8 Ísọ̀ wá ń gbé ní agbègbè olókè Séírì. Ísọ̀ ni Édómù.
9 Èyí ni ìtàn Ísọ̀, bàbá Édómù ní agbègbè olókè Séírì.
10 Orúkọ àwọn ọmọkùnrin Ísọ̀ nìyí: Élífásì ọmọ Ádà ìyàwó Ísọ̀; Réúẹ́lì ọmọ Básémátì ìyàwó Ísọ̀.
11 Àwọn ọmọ Élífásì ni Témánì, Ómárì, Séfò, Gátámù àti Kénásì.
12 Tímínà di wáhàrì Élífásì ọmọ Ísọ̀. Nígbà tó yá, ó bí Ámálékì fún Élífásì. Àwọn ni ọmọ Ádà ìyàwó Ísọ̀.
13 Àwọn ọmọ Réúẹ́lì nìyí: Náhátì, Síírà, Ṣámà àti Mísà. Àwọn ni ọmọ Básémátì ìyàwó Ísọ̀.
14 Àwọn ọmọ tí Oholibámà ọmọ Ánáhì, ọmọ ọmọ Síbéónì, ìyàwó Ísọ̀ bí fún Ísọ̀ nìyí: Jéúṣì, Jálámù àti Kórà.
15 Àwọn tó jẹ́ séríkí nínú àwọn ọmọ Ísọ̀ nìyí: Àwọn ọmọkùnrin Élífásì, àkọ́bí Ísọ̀ ni: Séríkí Témánì, Séríkí Ómárì, Séríkí Séfò, Séríkí Kénásì,
16 Séríkí Kórà, Séríkí Gátámù àti Séríkí Ámálékì. Àwọn ni séríkí nínú àwọn ọmọ Élífásì ní ilẹ̀ Édómù. Àwọn ọmọ Ádà nìyẹn.
17 Àwọn ọmọkùnrin Réúẹ́lì ọmọ Ísọ̀ nìyí: Séríkí Náhátì, Séríkí Síírà, Séríkí Ṣámà àti Séríkí Mísà. Àwọn ni séríkí nínú àwọn ọmọ Réúẹ́lì ní ilẹ̀ Édómù. Àwọn ni ọmọ Básémátì ìyàwó Ísọ̀.
18 Àwọn ọmọ Oholibámà ìyàwó Ísọ̀ sì nìyí: Séríkí Jéúṣì, Séríkí Jálámù àti Séríkí Kórà. Àwọn ni séríkí nínú àwọn ọmọ Oholibámà ọmọ Ánáhì, ìyàwó Ísọ̀.
19 Àwọn ọmọ Ísọ̀ nìyẹn, àwọn séríkí wọn sì nìyẹn. Òun ni Édómù.
20 Àwọn ọmọ Séírì ọmọ Hórì tí wọ́n ń gbé ilẹ̀ náà nìyí: Lótánì, Ṣóbálì, Síbéónì, Ánáhì,
21 Díṣónì, Ésérì àti Díṣánì. Àwọn ni séríkí àwọn Hórì, àwọn ọmọ Séírì, ní ilẹ̀ Édómù.
22 Àwọn ọmọ Lótánì ni Hórì àti Hémámù, arábìnrin Lótánì sì ni Tímínà.
23 Àwọn ọmọ Ṣóbálì nìyí: Álífánì, Manáhátì, Ébálì, Ṣéfò àti Ónámù.
24 Àwọn ọmọ Síbéónì nìyí:  Áyà àti Ánáhì. Òun ni Ánáhì tó rí àwọn ìsun omi gbígbóná nínú aginjù nígbà tó ń tọ́jú àwọn kẹ́tẹ́kẹ́tẹ́ Síbéónì bàbá rẹ̀.
25 Àwọn ọmọ Ánáhì nìyí: Díṣónì àti Oholibámà ọmọbìnrin Ánáhì.
26 Àwọn ọmọ Díṣónì nìyí: Hémúdánì, Éṣíbánì, Ítíránì àti Kéránì.
27 Àwọn ọmọ Ésérì nìyí: Bílíhánì, Sááfánì àti Ékánì.
28 Àwọn ọmọ Díṣánì nìyí: Úsì àti Áránì.
29 Àwọn séríkí àwọn Hórì nìyí: Séríkí Lótánì, Séríkí Ṣóbálì, Séríkí Síbéónì, Séríkí Ánáhì,
30 Séríkí Díṣónì, Séríkí Ésérì àti Séríkí Díṣánì. Àwọn ni séríkí àwọn Hórì, wọ́n jẹ́ séríkí káàkiri ilẹ̀ Séírì.
31 Àwọn ọba tó jẹ ní ilẹ̀ Édómù nìyí kí ọba kankan tó jẹ lórí àwọn ọmọ Ísírẹ́lì.
32 Bélà ọmọ Béórì jọba ní Édómù, orúkọ ìlú rẹ̀ sì ni Dínhábà.
33 Nígbà tí Bélà kú, Jóbábù ọmọ Síírà láti Bósírà bẹ̀rẹ̀ sí í jọba ní ipò rẹ̀.
34 Nígbà tí Jóbábù kú, Húṣámù láti ilẹ̀ àwọn ará Témánì bẹ̀rẹ̀ sí í jọba ní ipò rẹ̀.
35 Nígbà tí Húṣámù kú, Hádádì ọmọ Bédádì, ẹni tó ṣẹ́gun àwọn ọmọ Mídíánì ní agbègbè Móábù bẹ̀rẹ̀ sí í jọba ní ipò rẹ̀, orúkọ ìlú rẹ̀ sì ni Áfítì.
36 Nígbà tí Hádádì kú, Sámúlà láti Másírékà bẹ̀rẹ̀ sí í jọba ní ipò rẹ̀.
37 Nígbà tí Sámúlà kú, Ṣéọ́lù láti Réhóbótì tó wà lẹ́gbẹ́ẹ̀ Odò bẹ̀rẹ̀ sí í jọba ní ipò rẹ̀.
38 Nígbà tí Ṣéọ́lù kú, Baali-hánánì ọmọ Ákíbórì bẹ̀rẹ̀ sí í jọba ní ipò rẹ̀.
39 Nígbà tí Baali-hánánì ọmọ Ákíbórì kú, Hádárì bẹ̀rẹ̀ sí í jọba ní ipò rẹ̀. Orúkọ ìlú rẹ̀ ni Páù, orúkọ ìyàwó rẹ̀ sì ni Méhétábélì ọmọ Mátírédì ọmọbìnrin Mésáhábù.
40 Orúkọ àwọn séríkí tó jẹ́ ọmọ Ísọ̀ nìyí, gẹ́gẹ́ bí ìdílé wọn, ibi tí wọ́n ń gbé àti orúkọ wọn: Séríkí Tímínà, Séríkí Álíífà, Séríkí Jététì,
41 Séríkí Oholibámà, Séríkí Élà, Séríkí Pínónì,
42 Séríkí Kénásì, Séríkí Témánì, Séríkí Míbúsárì,
43 Séríkí Mágídíélì àti Séríkí Írámù. Àwọn ni séríkí Édómù gẹ́gẹ́ bí ibi tí wọ́n ń gbé ní ilẹ̀ tó jẹ́ ohun ìní wọn. Èyí ni Ísọ̀, bàbá Édómù.
38 Ní àkókò yẹn, Júdà kúrò lọ́dọ̀ àwọn arákùnrin rẹ̀, ó sì pàgọ́ rẹ̀ sí tòsí ọkùnrin ará Ádúlámù kan tó ń jẹ́ Hírà.
2 Ibẹ̀ ni Júdà ti rí ọmọbìnrin ara Kénáánì kan tó ń jẹ́ Ṣúà. Ó mú un, ó bá a lò pọ̀,
3 ó sì lóyún. Lẹ́yìn náà, ó bí ọmọkùnrin kan, ó sì pe orúkọ rẹ̀ ní Éérì.
4 Ó tún lóyún, ó bí ọmọkùnrin kan, ó sì pe orúkọ rẹ̀ ní Ónánì.
5 Ó tún bí ọmọkùnrin míì, ó sì pe orúkọ rẹ̀ ní Ṣélà. Ìlú Ákísíbù ni ó wà nígbà tí obìnrin náà bí i.
6 Nígbà tó yá, Júdà fẹ́ ìyàwó fún Éérì àkọ́bí rẹ̀, Támárì ni orúkọ rẹ̀.
7 Àmọ́ inú Jèhófà ò dùn sí Éérì, àkọ́bí Júdà; torí náà, Jèhófà pa á.
8 Torí ìyẹn, Júdà sọ fún Ónánì pé: “Bá ìyàwó ẹ̀gbọ́n rẹ lò pọ̀, kí o ṣú u lópó, kí o sì mú kí ẹ̀gbọ́n rẹ ní ọmọ.”
9 Àmọ́ Ónánì mọ̀ pé ọmọ náà ò ní jẹ́ tòun. Torí náà, nígbà tó bá ìyàwó ẹ̀gbọ́n rẹ̀ lò pọ̀, ó fi àtọ̀ rẹ̀ ṣòfò sórí ilẹ̀, kí ẹ̀gbọ́n rẹ̀ má bàa ní ọmọ.
10 Ohun tó ṣe yìí burú lójú Jèhófà; torí náà, ó pa òun náà.
11 Júdà sọ fún Támárì ìyàwó ọmọ rẹ̀ pé: “Lọ máa ṣe opó ní ilé bàbá rẹ títí Ṣélà ọmọ mi yóò fi dàgbà,” torí ó sọ lọ́kàn ara rẹ̀ pé: “Òun náà lè kú bíi ti àwọn ẹ̀gbọ́n rẹ̀.” Támárì wá lọ ń gbé ní ilé bàbá rẹ̀.
12 Lẹ́yìn àkókò díẹ̀, ìyàwó Júdà tó jẹ́ ọmọ Ṣúà kú. Júdà ṣọ̀fọ̀ rẹ̀, lẹ́yìn náà, òun àti Hírà ọ̀rẹ́ rẹ̀, ará Ádúlámù lọ sọ́dọ̀ àwọn tó ń rẹ́ irun àgùntàn rẹ̀ ní Tímúnà.
13 Àwọn kan sọ fún Támárì pé: “Bàbá ọkọ rẹ ń lọ sí Tímúnà láti rẹ́ irun àwọn àgùntàn rẹ̀.”
14 Ló bá bọ́ aṣọ opó rẹ̀, ó fi aṣọ bojú, ó sì fi ìborùn borí rẹ̀. Ó wá jókòó sí ẹnu ọ̀nà Énáímù, tó wà ní ọ̀nà Tímúnà, torí ó rí i pé Ṣélà ti dàgbà, bàbá rẹ̀ kò sì tíì sọ pé kí òun di ìyàwó Ṣélà.
15 Nígbà tí Júdà rí i, ó rò pé aṣẹ́wó ni, torí ó fi nǹkan bojú.
16 Torí náà, ó yà sọ́dọ̀ rẹ̀ lẹ́gbẹ̀ẹ́ ọ̀nà, ó sì sọ pé: “Jọ̀ọ́, jẹ́ kí n bá ọ lò pọ̀,” ṣùgbọ́n kò mọ̀ pé ìyàwó ọmọ òun ni. Obìnrin náà bi í pé: “Kí lo máa fún mi tí o bá bá mi lò pọ̀?”
17 Ó fèsì pé: “Màá fi ọmọ ewúrẹ́ kan ránṣẹ́ látinú agbo ẹran mi.” Àmọ́ obìnrin náà sọ pé: “Ṣé o máa fi nǹkan ṣe ìdúró títí dìgbà tí wàá fi ewúrẹ́ náà ránṣẹ́?”
18 Ó bi í pé: “Kí ni kí n fi ṣe ìdúró fún ọ?” Obìnrin náà fèsì pé: “Òrùka èdìdì rẹ, okùn rẹ àti ọ̀pá ọwọ́ rẹ.” Ló bá kó o fún un, ó sì bá a lò pọ̀, obìnrin náà sì lóyún fún un.
19 Lẹ́yìn náà, ó gbéra, ó sì kúrò níbẹ̀, ó mú ìborùn kúrò, ó sì wọ aṣọ opó rẹ̀.
20 Júdà fi ọmọ ewúrẹ́ náà rán ọ̀rẹ́ rẹ̀ ará Ádúlámù, kó bàa lè gba ohun tó fi ṣe ìdúró pa dà lọ́wọ́ obìnrin náà, àmọ́ kò rí i.
21 Ó bi àwọn tó ń gbé ibi tí obìnrin náà wà pé: “Ibo ni aṣẹ́wó tẹ́ńpìlì tó wà ní Énáímù lẹ́gbẹ̀ẹ́ ọ̀nà yẹn wà?” Àmọ́ wọ́n fèsì pé: “Aṣẹ́wó tẹ́ńpìlì kankan ò sí níbí yìí rí.”
22 Níkẹyìn, ó pa dà sọ́dọ̀ Júdà, ó sì sọ pé: “Mi ò rí i, àwọn èèyàn ibẹ̀ náà sọ pé, ‘Aṣẹ́wó tẹ́ńpìlì kankan ò sí níbí yìí rí.’”
23 Júdà wá sọ pé: “Jẹ́ kó máa mú un lọ, ká má bàa di ẹni àbùkù. Mo kúkú ti fi ọmọ ewúrẹ́ yìí ránṣẹ́, ṣùgbọ́n o ò rí obìnrin náà.”
24 Àmọ́, ní nǹkan bí oṣù mẹ́ta lẹ́yìn ìgbà yẹn, wọ́n sọ fún Júdà pé: “Támárì ìyàwó ọmọ rẹ ṣe aṣẹ́wó, ó sì ti lóyún nídìí iṣẹ́ aṣẹ́wó tó ṣe.” Ni Júdà bá sọ pé: “Ẹ mú un jáde ká sì sun ún.”
25 Nígbà tí wọ́n mú un jáde, ó ránṣẹ́ sí bàbá ọkọ rẹ̀ pé: “Ọkùnrin tó ni àwọn nǹkan yìí ló fún mi lóyún.” Ó tún sọ pé: “Jọ̀ọ́, wo òrùka èdìdì yìí, okùn àti ọ̀pá yìí kí o lè mọ ẹni tó ni ín.”
26 Ni Júdà bá yẹ̀ ẹ́ wò, ó sì sọ pé: “Òdodo rẹ̀ ju tèmi lọ, torí mi ò fún un ní Ṣélà ọmọ mi.” Kò sì bá a lò pọ̀ mọ́ lẹ́yìn ìyẹn.
27 Nígbà tó tó àkókò tó máa bímọ, ìbejì ló wà nínú rẹ̀.
28 Bó ṣe ń bímọ, ọ̀kan na ọwọ́ jáde, ni agbẹ̀bí bá mú òwú aláwọ̀ rírẹ̀dòdò, ó sì so ó mọ́ ọwọ́ rẹ̀, ó ní: “Èyí ló kọ́kọ́ jáde.”
29 Àmọ́ bó ṣe fa ọwọ́ rẹ̀ pa dà, arákùnrin rẹ̀ jáde, obìnrin náà sì sọ pé: “Wo bí o ṣe dọ́gbẹ́ sí ìyá rẹ lára kí o tó lè jáde!” Torí náà, wọ́n pe orúkọ rẹ̀ ní Pérésì.
30 Lẹ́yìn náà, arákùnrin rẹ̀ jáde, òun ni wọ́n so òwú pupa mọ́ lọ́wọ́, wọ́n sì pe orúkọ rẹ̀ ní Síírà.
39 Wọ́n wá mú Jósẹ́fù lọ sí Íjíbítì, Pọ́tífárì ará Íjíbítì tó jẹ́ òṣìṣẹ́ láàfin Fáráò àti olórí ẹ̀ṣọ́ sì rà á lọ́wọ́ àwọn ọmọ Íṣímáẹ́lì tó mú un lọ síbẹ̀.
2 Àmọ́ Jèhófà wà pẹ̀lú Jósẹ́fù. Ìyẹn mú kó ṣàṣeyọrí, ọ̀gá rẹ̀ tó jẹ́ ará Íjíbítì sì fi ṣe alábòójútó ilé rẹ̀.
3 Ọ̀gá rẹ̀ sì rí i pé Jèhófà wà pẹ̀lú rẹ̀ àti pé Jèhófà ń mú kí gbogbo ohun tó ń ṣe yọrí sí rere.
4 Jósẹ́fù máa ń rí ojúure rẹ̀, ó sì di ìránṣẹ́ Pọ́tífárì fúnra rẹ̀. Ó wá fi ṣe olórí ilé rẹ̀, ó sì ní kó máa bójú tó gbogbo ohun ìní òun.
5 Látìgbà tí ọ̀gá rẹ̀ ti fi ṣe olórí ilé rẹ̀, tó sì ń bójú tó gbogbo ohun tó ní, Jèhófà ń bù kún ilé ará Íjíbítì náà torí Jósẹ́fù. Jèhófà sì bù kún gbogbo ohun ìní Pọ́tífárì nílé lóko.
6 Nígbà tó yá, ó fi gbogbo ohun tó ní sí ìkáwọ́ Jósẹ́fù, kò sì da ara rẹ̀ láàmú nípa ohunkóhun àfi oúnjẹ tó ń jẹ. Yàtọ̀ síyẹn, Jósẹ́fù taagun, ó sì rẹwà.
7 Lẹ́yìn náà, ojú ìyàwó ọ̀gá Jósẹ́fù kò kúrò lára rẹ̀, ó sì ń sọ fún un pé: “Wá bá mi sùn.”
8 Àmọ́ Jósẹ́fù ò gbà, ó sì sọ fún ìyàwó ọ̀gá rẹ̀ pé: “Ọ̀gá mi kì í yẹ̀ mí lọ́wọ́ wò nínú ilé, ó sì ti fa gbogbo ohun tó ní lé mi lọ́wọ́.
9 Kò sẹ́ni tó tóbi jù mí lọ nínú ilé yìí, kò sì fawọ́ ohunkóhun sẹ́yìn fún mi àyàfi ìwọ, torí pé ìwọ ni ìyàwó rẹ̀. Ṣé ó wá yẹ kí n hùwà burúkú tó tó báyìí, kí n sì ṣẹ Ọlọ́run?”
10 Ojoojúmọ́ ló ń bá Jósẹ́fù sọ ọ́, àmọ́ Jósẹ́fù ò gbà rárá láti bá a sùn tàbí kó wà pẹ̀lú rẹ̀.
11 Lọ́jọ́ kan tí Jósẹ́fù wọnú ilé lọ ṣiṣẹ́ rẹ̀, kò sí ìránṣẹ́ ilé kankan nínú ilé.
12 Obìnrin náà di aṣọ rẹ̀ mú, ó sì sọ pé: “Wá bá mi sùn!” Àmọ́ Jósẹ́fù fi aṣọ rẹ̀ sílẹ̀ lọ́wọ́ rẹ̀, ó sì sá jáde.
13 Bí obìnrin náà ṣe rí i pé ó ti fi aṣọ rẹ̀ sílẹ̀ sí òun lọ́wọ́, tó sì ti sá jáde,
14 ó bẹ̀rẹ̀ sí í ké pe àwọn èèyàn tó wà nílé, ó sì sọ fún wọn pé: “Ẹ wò ó! Ó mú ọkùnrin Hébérù yìí wá sọ́dọ̀ wa kó lè fi wá ṣe ẹlẹ́yà. Ó wá bá mi, ó fẹ́ bá mi sùn, àmọ́ mo bẹ̀rẹ̀ sí í ké tantan.
15 Bó ṣe wá rí i pé mò ń pariwo, tí mo sì ń kígbe, ó fi aṣọ rẹ̀ sílẹ̀ lẹ́gbẹ̀ẹ́ mi, ó sì sá jáde.”
16 Lẹ́yìn náà, obìnrin náà fi aṣọ Jósẹ́fù sẹ́gbẹ̀ẹ́ ara rẹ̀ títí ọ̀gá rẹ̀ fi dé sí ilé.
17 Ó sọ ohun kan náà fún un, ó ní: “Ìránṣẹ́ Hébérù tí o mú wá sọ́dọ̀ wa wá bá mi kó lè fi mí ṣe ẹlẹ́yà.
18 Àmọ́ gbàrà tí mo bẹ̀rẹ̀ sí í pariwo, tí mo sì kígbe, ó fi aṣọ rẹ̀ sílẹ̀ sẹ́gbẹ̀ẹ́ mi, ó sì sá jáde.”
19 Gbàrà tí ọ̀gá rẹ̀ gbọ́ ohun tí ìyàwó rẹ̀ sọ fún un pé: “Ohun tí ìránṣẹ́ rẹ ṣe sí mi nìyí,” inú bí i gan-an.
20 Ni ọ̀gá Jósẹ́fù bá ju Jósẹ́fù sí ẹ̀wọ̀n, níbi tí wọ́n ń kó àwọn ẹlẹ́wọ̀n ọba sí, ó sì wà níbẹ̀ nínú ẹ̀wọ̀n.
21 Àmọ́ Jèhófà ò fi Jósẹ́fù sílẹ̀, ó ń fi ìfẹ́ tí kì í yẹ̀ hàn sí i, ó sì ń mú kó rí ojúure ọ̀gá ọgbà ẹ̀wọ̀n náà.
22 Ọ̀gá ọgbà ẹ̀wọ̀n náà wá fi Jósẹ́fù ṣe olórí gbogbo àwọn ẹlẹ́wọ̀n tó wà nínú ẹ̀wọ̀n, òun ló sì máa ń rí sí i pé wọ́n ṣe gbogbo iṣẹ́ tó wà níbẹ̀.
23 Ọ̀gá ọgbà ẹ̀wọ̀n náà ò yẹ Jósẹ́fù lọ́wọ́ wò rárá, torí Jèhófà wà pẹ̀lú Jósẹ́fù, Jèhófà sì ń mú kí gbogbo ohun tó bá ṣe yọrí sí rere.
40 Lẹ́yìn nǹkan wọ̀nyí, olórí agbọ́tí ọba Íjíbítì àti olórí alásè ṣẹ ọba Íjíbítì tó jẹ́ olúwa wọn.
2 Fáráò wá bínú sí àwọn òṣìṣẹ́ rẹ̀ méjèèjì, ìyẹn olórí agbọ́tí àti olórí alásè,
3 ó sì jù wọ́n sí ẹ̀wọ̀n ní ilé olórí ẹ̀ṣọ́, níbi tí Jósẹ́fù ti ń ṣẹ̀wọ̀n.
4 Olórí ẹ̀ṣọ́ wá yan Jósẹ́fù pé kó wà pẹ̀lú wọn, kó sì máa bójú tó wọn. Wọ́n sì wà lẹ́wọ̀n fúngbà díẹ̀.
5 Agbọ́tí àti alásè ọba Íjíbítì tí wọ́n wà lẹ́wọ̀n lá àlá ní alẹ́ ọjọ́ kan náà, àlá tí kálukú wọn lá sì ní ìtumọ̀ tirẹ̀.
6 Ní àárọ̀ ọjọ́ kejì, nígbà tí Jósẹ́fù wọlé, ó rí i pé inú wọn ò dùn.
7 Ó wá bi àwọn òṣìṣẹ́ Fáráò tí wọ́n jọ wà lẹ́wọ̀n ní ilé ọ̀gá rẹ̀ pé: “Kí ló dé tí ẹ fajú ro lónìí?”
8 Wọ́n fèsì pé: “Kálukú wa lá àlá, àmọ́ kò sẹ́ni tó máa túmọ̀ rẹ̀ fún wa.” Jósẹ́fù sọ fún wọn pé: “Ṣebí Ọlọ́run ló ni ìtúmọ̀? Ẹ jọ̀ọ́, ẹ rọ́ àlá yín fún mi.”
9 Olórí agbọ́tí sì rọ́ àlá tó lá fún Jósẹ́fù, ó ní: “Mo rí igi àjàrà kan lójú àlá.
10 Ẹ̀ka mẹ́ta wà lórí igi àjàrà náà. Bí ọ̀mùnú rẹ̀ ṣe ń yọ, ó yọ òdòdó, òṣùṣù èso àjàrà rẹ̀ sì pọ́n.
11 Ife Fáráò wà lọ́wọ́ mi, mo mú àwọn èso àjàrà náà, mo fún un sínú ife Fáráò, mo sì gbé ife náà fún Fáráò.”
12 Jósẹ́fù wá sọ fún un pé: “Ìtúmọ̀ rẹ̀ nìyí: Ẹ̀ka mẹ́ta náà dúró fún ọjọ́ mẹ́ta.
13 Lọ́jọ́ mẹ́ta òní, Fáráò máa mú ọ jáde, ó máa dá ọ pa dà sẹ́nu iṣẹ́ rẹ, wàá sì máa gbé ife fún Fáráò bí o ti ń ṣe tẹ́lẹ̀ nígbà tí o jẹ́ agbọ́tí rẹ̀.
14 Àmọ́ kí o rántí mi tí nǹkan bá ti ṣẹnuure fún ọ. Jọ̀ọ́, fi ìfẹ́ tí kì í yẹ̀ hàn sí mi, kí o sì sọ̀rọ̀ mi fún Fáráò, kí n lè kúrò níbí.
15 Ṣe ni wọ́n jí mi gbé kúrò ní ilẹ̀ àwọn Hébérù, mi ò sì ṣe ohunkóhun níbí tó fi yẹ kí wọ́n jù mí sí ẹ̀wọ̀n.”
16 Nígbà tí olórí alásè rí i pé ìtúmọ̀ tí Jósẹ́fù ṣe dára, ó sọ fún un pé: “Èmi náà lá àlá. Apẹ̀rẹ̀ mẹ́ta tó ní búrẹ́dì funfun wà lórí mi nínú àlá náà.
17 Oríṣiríṣi oúnjẹ tí wọ́n yan tó jẹ́ ti Fáráò wà nínú apẹ̀rẹ̀ tó wà lókè pátápátá, àwọn ẹyẹ sì ń jẹ ẹ́ nínú apẹ̀rẹ̀ tó wà lórí mi.”
18 Jósẹ́fù wá sọ pé: “Ìtúmọ̀ rẹ̀ nìyí: Apẹ̀rẹ̀ mẹ́ta náà dúró fún ọjọ́ mẹ́ta.
19 Lọ́jọ́ mẹ́ta òní, Fáráò yóò bẹ́ orí rẹ, yóò gbé ọ kọ́ sórí òpó igi, àwọn ẹyẹ yóò sì jẹ ẹran ara rẹ.”
20 Ọjọ́ kẹta wá jẹ́ ọjọ́ ìbí Fáráò, ó sì se àsè fún gbogbo ìránṣẹ́ rẹ̀, ó wá mú olórí agbọ́tí àti olórí alásè jáde níṣojú àwọn ìránṣẹ́ rẹ̀.
21 Ó dá olórí agbọ́tí pa dà sí ipò tó wà tẹ́lẹ̀, ó sì ń gbé ife fún Fáráò.
22 Àmọ́, ó gbé olórí alásè kọ́, bí Jósẹ́fù ṣe túmọ̀ àlá wọn fún wọn.
23 Ṣùgbọ́n olórí agbọ́tí náà ò rántí Jósẹ́fù; ó ti gbàgbé rẹ̀.
43 Ìyàn náà mú gidigidi ní ilẹ̀ náà.
2 Torí náà, nígbà tí wọ́n jẹ ọkà tí wọ́n gbé wá láti Íjíbítì tán, bàbá wọn sọ fún wọn pé: “Ẹ pa dà lọ ra oúnjẹ díẹ̀ wá fún wa.”
3 Júdà wá sọ fún un pé: “Ọkùnrin náà ti kìlọ̀ fún wa pé, ‘Ẹ ò gbọ́dọ̀ tún fojú kàn mí mọ́ àfi tí ẹ bá mú àbúrò yín dání.’
4 Tí o bá jẹ́ kí àbúrò wa bá wa lọ, a máa lọ síbẹ̀, a sì máa ra oúnjẹ wá fún ọ.
5 Àmọ́ tí o ò bá jẹ́ kó bá wa lọ, a ò ní lọ, torí ọkùnrin náà sọ fún wa pé, ‘Ẹ ò gbọ́dọ̀ tún fojú kàn mí mọ́ àfi tí ẹ bá mú àbúrò yín dání.’”
6 Ísírẹ́lì wá bi wọ́n pé: “Kí ló dé tí ẹ sọ fún ọkùnrin náà pé ẹ ní àbúrò míì, tí ẹ sì fi ìyẹn fa wàhálà yìí bá mi?”
7 Wọ́n fèsì pé: “Ọkùnrin náà bi wá nípa ara wa àti àwọn mọ̀lẹ́bí wa pé, ‘Ṣé bàbá yín ṣì wà láàyè? Ṣé ẹ ní arákùnrin míì?’ A sì sọ òótọ́ fún un. Báwo la ṣe fẹ́ mọ̀ pé yóò sọ pé, ‘Ẹ mú àbúrò yín wá’?”
8 Júdà wá rọ Ísírẹ́lì bàbá rẹ̀ pé: “Jẹ́ kí ọmọ náà bá mi lọ, sì jẹ́ ká máa lọ ká lè wà láàyè, ká má bàa kú, àwa àti ìwọ àti àwọn ọmọ wa.
9 Mo fi dá ọ lójú pé kò sóhun tó máa ṣe ọmọ náà. Ọwọ́ mi ni kí o ti béèrè rẹ̀. Tí mi ò bá mú un pa dà wá bá ọ, kí n sì fà á lé ọ lọ́wọ́, a jẹ́ pé mo ti ṣẹ̀ ọ́ títí láé nìyẹn.
10 Tí kì í bá ṣe pé a fi falẹ̀ ni, à bá ti lọ ibẹ̀ lẹ́ẹ̀mejì ká sì ti dé báyìí.”
11 Ísírẹ́lì bàbá wọn wá sọ fún wọn pé: “Tọ́rọ̀ bá rí bẹ́ẹ̀, ohun tí ẹ máa ṣe nìyí: Ẹ kó àwọn ohun tó dáa jù ní ilẹ̀ yìí sínú àwọn àpò yín, kí ẹ gbé e lọ fún ọkùnrin náà bí ẹ̀bùn: básámù díẹ̀, oyin díẹ̀, gọ́ọ̀mù lábídánọ́mù, èèpo igi olóje, ẹ̀pà pítáṣíò àti álímọ́ńdì.
12 Ẹ mú owó ìlọ́po méjì dání; kí ẹ sì mú owó tí wọ́n dá pa dà sí ẹnu àpò yín dání. Bóyá àṣìṣe ni.
13 Ẹ mú àbúrò yín, kí ẹ sì máa lọ, ẹ pa dà sọ́dọ̀ ọkùnrin náà.
14 Kí Ọlọ́run Olódùmarè mú kí ọkùnrin náà ṣàánú yín, kó lè fi arákùnrin yín kan tó kù àti Bẹ́ńjámínì sílẹ̀. Àmọ́ ní tèmi, tó bá jẹ́ pé ọ̀fọ̀ yóò ṣẹ̀ mí lóòótọ́, kó ṣẹ̀ mí!”
15 Àwọn ọkùnrin náà wá mú ẹ̀bùn yìí, wọ́n mú owó ìlọ́po méjì, wọ́n sì mú Bẹ́ńjámínì dání. Wọ́n gbéra, wọ́n forí lé Íjíbítì, wọ́n sì tún lọ síwájú Jósẹ́fù.
16 Nígbà tí Jósẹ́fù rí Bẹ́ńjámínì pẹ̀lú wọn, ojú ẹsẹ̀ ló sọ fún ọkùnrin tó ń bójú tó ilé rẹ̀ pé: “Mú àwọn ọkùnrin náà lọ sínú ilé, kí o pa ẹran, kí o sì se oúnjẹ, torí àwọn ọkùnrin náà yóò bá mi jẹun ní ọ̀sán.”
17 Lẹ́sẹ̀kẹsẹ̀, ọkùnrin náà ṣe ohun tí Jósẹ́fù sọ, ó sì mú wọn lọ sí ilé Jósẹ́fù.
18 Àmọ́ ẹ̀rù ba àwọn ọkùnrin náà nígbà tí wọ́n mú wọn lọ sí ilé Jósẹ́fù, wọ́n sì bẹ̀rẹ̀ sí í sọ pé: “Torí owó tí wọ́n dá pa dà sínú àpò wa nígbà yẹn ni wọ́n ṣe mú wa wá síbí. Wọ́n máa wá gbéjà kò wá, wọ́n á sọ wá di ẹrú, wọ́n á sì gba àwọn kẹ́tẹ́kẹ́tẹ́ wa!”
19 Torí náà, wọ́n lọ bá ọkùnrin tó ń bójú tó ilé Jósẹ́fù, wọ́n sì bá a sọ̀rọ̀ ní ẹnu ọ̀nà ilé náà.
20 Wọ́n ní: “Jọ̀ọ́, olúwa mi! A ti kọ́kọ́ wá ra oúnjẹ níbí.
21 Àmọ́ nígbà tí a dé ibi tí a fẹ́ wọ̀ sí, tí a sì ṣí àwọn àpò wa, a rí owó kálukú ní ẹnu àpò rẹ̀, gbogbo owó wa la bá níbẹ̀. Torí náà, a fẹ́ fi ọwọ́ ara wa dá a pa dà.
22 A sì tún mú owó wá sí i ká lè ra oúnjẹ. A ò mọ ẹni tó fi owó wa sínú àwọn àpò wa.”
23 Ọkùnrin náà sọ fún wọn pé: “Ó dáa. Ẹ má bẹ̀rù. Ọlọ́run yín àti Ọlọ́run bàbá yín ló fi ìṣúra sínú àpò yín. Èmi ni mo kọ́kọ́ gba owó yín.” Lẹ́yìn náà, ó mú Síméónì jáde wá bá wọn.
24 Ọkùnrin náà wá mú wọn wá sínú ilé Jósẹ́fù, ó fún wọn ní omi kí wọ́n fi fọ ẹsẹ̀ wọn, ó sì fún àwọn kẹ́tẹ́kẹ́tẹ́ wọn ní oúnjẹ.
25 Wọ́n ṣètò ẹ̀bùn náà de Jósẹ́fù kó tó dé ní ọ̀sán, torí wọ́n ti gbọ́ pé àwọn máa jẹun níbẹ̀.
26 Nígbà tí Jósẹ́fù wọnú ilé, wọ́n gbé ẹ̀bùn wọn wá fún un nínú ilé, wọ́n sì wólẹ̀ fún un.
27 Lẹ́yìn náà, ó béèrè àlàáfíà wọn, ó sì bi wọ́n pé: “Bàbá yín tó ti dàgbà tí ẹ sọ̀rọ̀ rẹ̀ ńkọ́? Ṣé ó ṣì wà láàyè?”
28 Wọ́n fèsì pé: “Àlàáfíà ni bàbá wa tó jẹ́ ìránṣẹ́ rẹ wà. Ó ṣì wà láàyè.” Wọ́n wá tẹrí ba, wọ́n sì wólẹ̀.
29 Nígbà tó wòkè, tó sì rí Bẹ́ńjámínì àbúrò rẹ̀, ọmọ ìyá rẹ̀, ó bi wọ́n pé: “Ṣé àbúrò yín tó kéré jù tí ẹ sọ̀rọ̀ rẹ̀ fún mi nìyí?” Ó sọ pé: “Kí Ọlọ́run ṣojúure sí ọ, ọmọ mi.”
30 Jósẹ́fù sáré jáde, torí ọkàn rẹ̀ fà sí àbúrò rẹ̀ débi pé kò lè mú un mọ́ra mọ́, ó sì wá ibì kan láti sunkún. Ó wọnú yàrá àdáni kan, ó sì bẹ̀rẹ̀ sí í sunkún níbẹ̀.
31 Lẹ́yìn náà, ó fọ ojú rẹ̀, ó sì jáde. Ó mọ́kàn le, ó sì sọ pé: “Ẹ gbé oúnjẹ wá.”
32 Wọ́n gbé oúnjẹ tirẹ̀ fún un lọ́tọ̀, tiwọn náà wà lọ́tọ̀, àwọn ará Íjíbítì tí wọ́n wà lọ́dọ̀ rẹ̀ sì jẹun lọ́tọ̀, torí àwọn ará Íjíbítì kò lè bá àwọn Hébérù jẹun, torí pé ohun ìríra ló jẹ́ lójú àwọn ará Íjíbítì.
33 Àwọn arákùnrin rẹ̀ jókòó síwájú rẹ̀, látorí àkọ́bí tó ní ẹ̀tọ́ àkọ́bí dórí èyí tó kéré jù, wọ́n sì ń wo ara wọn tìyanutìyanu.
34 Ó sì ń bù lára oúnjẹ tó wà lórí tábìlì rẹ̀ fún wọn, àmọ́ ìlọ́po márùn-ún èyí tó bù fún àwọn yòókù ló ń bù fún Bẹ́ńjámínì. Wọ́n wá ń jẹun pẹ̀lú rẹ̀, wọ́n sì ń mu títí wọ́n fi jẹun yó.
44 Lẹ́yìn náà, ó pàṣẹ fún ọkùnrin tó ń bójú tó ilé rẹ̀ pé: “Kó oúnjẹ sínú àpò àwọn ọkùnrin náà, kó sì kún dé ìwọ̀n tí wọ́n á lè gbé, kí o sì fi owó kálukú sí ẹnu àpò rẹ̀.
2 Àmọ́ kí o fi ife mi, ife fàdákà, sí ẹnu àpò ẹni tó kéré jù, pẹ̀lú owó ọkà rẹ̀.” Ó sì ṣe ohun tí Jósẹ́fù sọ.
3 Nígbà tí ilẹ̀ mọ́ dáadáa, wọ́n ní kí àwọn ọkùnrin náà máa lọ pẹ̀lú àwọn kẹ́tẹ́kẹ́tẹ́ wọn.
4 Wọn ò tíì rìn jìnnà sí ìlú náà nígbà tí Jósẹ́fù sọ fún ọkùnrin tó ń bójú tó ilé rẹ̀ pé: “Dìde! Lé àwọn ọkùnrin yẹn bá! Tí o bá dé ọ̀dọ̀ wọn, sọ fún wọn pé, ‘Kí ló dé tí ẹ fi ibi san ire?
5 Ṣebí ohun tí ọ̀gá mi fi ń mu nǹkan nìyí, tó sì máa ń lò dáadáa láti fi woṣẹ́? Ìwà burúkú lẹ hù yìí.’”
6 Ó lé wọn bá, ó sì sọ bẹ́ẹ̀ fún wọn.
7 Àmọ́ wọ́n sọ fún un pé: “Kí ló dé tí olúwa mi fi ń sọ̀rọ̀ báyìí? Ó dájú pé àwa ìránṣẹ́ rẹ ò lè ṣe irú nǹkan bẹ́ẹ̀.
8 Ṣebí a mú owó tí a rí lẹ́nu àpò wa pa dà wá fún ọ láti ilẹ̀ Kénáánì? Báwo la ṣe máa wá jí fàdákà tàbí wúrà ní ilé ọ̀gá rẹ?
9 Tí o bá rí i lọ́wọ́ ọ̀kan nínú àwa ẹrú rẹ, ṣe ni kí o pa onítọ̀hún, àwa yòókù náà yóò sì di ẹrú ọ̀gá mi.”
10 Ó wá sọ pé: “Kó rí bí ẹ ṣe sọ: Ẹni tí mo bá rí i nínú ẹrù rẹ̀ yóò di ẹrú mi, àmọ́ kò sóhun tó máa ṣe ẹ̀yin yòókù.”
11 Ni kálukú wọn bá yára sọ àpò rẹ̀ kalẹ̀, wọ́n sì ṣí i.
12 Ó fara balẹ̀ wá a, látorí ẹ̀gbọ́n pátápátá dórí ẹni tó kéré jù. Ó wá rí ife náà nínú àpò Bẹ́ńjámínì.
13 Ni wọ́n bá fa aṣọ wọn ya, kálukú wọn gbé ẹrù rẹ̀ pa dà sórí kẹ́tẹ́kẹ́tẹ́ rẹ̀, wọ́n sì pa dà sí ìlú náà.
14 Nígbà tí Júdà àti àwọn arákùnrin rẹ̀ lọ sínú ilé Jósẹ́fù, ó ṣì wà níbẹ̀; wọ́n sì wólẹ̀ síwájú rẹ̀.
15 Jósẹ́fù bi wọ́n pé: “Kí lẹ ṣe yìí? Ṣé ẹ ò mọ̀ pé èèyàn bíi tèmi mọ bí wọ́n ṣe ń woṣẹ́ dáadáa ni?”
16 Ni Júdà bá fèsì pé: “Kí la lè sọ fún ọ̀gá mi? Ọ̀rọ̀ ò dùn lẹ́nu wa. Báwo la ṣe máa fi hàn pé a ò mọwọ́mẹsẹ̀? Ọlọ́run tòótọ́ ti fi àṣìṣe àwa ẹrú rẹ hàn. A ti wá di ẹrú ọ̀gá mi, àwa àti ẹni tí wọ́n rí ife náà lọ́wọ́ rẹ̀!”
17 Àmọ́ ó sọ pé: “Mi ò lè ṣe irú ẹ̀ láé! Ẹni tí wọ́n rí ife náà lọ́wọ́ rẹ̀ ni yóò di ẹrú mi. Kí ẹ̀yin yòókù máa pa dà lọ sọ́dọ̀ bàbá yín ní àlàáfíà.”
18 Júdà wá sún mọ́ ọn, ó sì sọ pé: “Mo bẹ̀ ọ́, ọ̀gá mi, jọ̀ọ́ jẹ́ kí ẹrú rẹ sọ̀rọ̀ kan létí ọ̀gá mi, má sì bínú sí ẹrú rẹ, torí bíi Fáráò lo jẹ́.
19 Ọ̀gá mi bi àwa ẹrú rẹ̀ pé, ‘Ṣé ẹ ní bàbá tàbí àbúrò?’
20 A sì sọ fún ọ̀gá mi pé, ‘A ní bàbá tó ti darúgbó, ó sì bí ọmọ kan ní ọjọ́ ogbó rẹ̀, òun ló kéré jù. Àmọ́ ẹ̀gbọ́n ọmọ náà ti kú, torí náà, òun ló ṣẹ́ kù nínú àwọn ọmọ ìyá rẹ̀, bàbá rẹ̀ sì nífẹ̀ẹ́ rẹ̀.’
21 Lẹ́yìn náà, o sọ fún àwa ẹrú rẹ pé, ‘Ẹ mú un wá sọ́dọ̀ mi kí n lè rí i.’
22 Àmọ́ a sọ fún ọ̀gá mi pé, ‘Ọmọ náà ò lè fi bàbá rẹ̀ sílẹ̀. Tó bá fi í sílẹ̀, ó dájú pé bàbá rẹ̀ máa kú.’
23 O sọ fún àwa ẹrú rẹ pé, ‘Ẹ ò ní fojú kàn mí mọ́ àfi tí ẹ bá mú àbúrò yín tó kéré jù dání.’
24 “A pa dà sọ́dọ̀ ẹrú rẹ tó jẹ́ bàbá mi, a sì sọ ohun tí ọ̀gá mi sọ fún un.
25 Lẹ́yìn náà, bàbá wa sọ pé, ‘Ẹ pa dà lọ ra oúnjẹ díẹ̀ wá fún wa.’
26 Àmọ́ a sọ pé, ‘A ò lè lọ. Tí àbúrò wa bá tẹ̀ lé wa, a máa lọ, torí a ò lè fojú kan ọkùnrin náà àfi tí àbúrò wa bá tẹ̀ lé wa lọ.’
27 Bàbá mi tó jẹ́ ẹrú rẹ wá sọ fún wa pé, ‘Ẹ mọ̀ dáadáa pé ọmọ méjì péré ni ìyàwó mi bí fún mi.
28 Àmọ́ ọ̀kan nínu wọn ti fi mí sílẹ̀, mo sì sọ pé: “Ó dájú pé ẹranko kan ti fà á ya pẹ́rẹpẹ̀rẹ!” mi ò sì tíì rí i títí di báyìí.
29 Tí ẹ bá tún mú eléyìí kúrò lọ́dọ̀ mi, tí jàǹbá sì lọ ṣe é, ó dájú pé ẹ máa mú ewú orí mi lọ sínú Isà Òkú tòun ti àjálù.’
30 “Tí mo bá wá pa dà sọ́dọ̀ bàbá mi tó jẹ́ ẹrú rẹ, láìmú ọmọ náà dání, tí ọkàn rẹ̀ sì ti fà mọ́ ọkàn ọmọ yìí,
31 tí kò bá wá rí ọmọ náà, ṣe ló máa kú, àwa ẹrú rẹ yóò sì mú kí bàbá wa tó jẹ́ ẹrú rẹ ṣọ̀fọ̀ wọnú Isà Òkú pẹ̀lú orí ewú.
32 Ẹrú rẹ fi dá bàbá mi lójú nípa ọmọ náà pé, ‘Tí mi ò bá mú un pa dà wá bá ọ, á jẹ́ pé mo ti ṣẹ bàbá mi títí láé.’
33 Torí náà, jọ̀ọ́, jẹ́ kí ẹrú rẹ dúró kí n sì di ẹrú ọ̀gá mi dípò ọmọ náà, kí ọmọ náà lè bá àwọn ẹ̀gbọ́n rẹ̀ pa dà.
34 Ṣé mo wá lè pa dà sọ́dọ̀ bàbá mi láìmú ọmọ náà dání? Mi ò ní lè wò ó tí àjálù yìí bá dé bá bàbá mi!”
48 Lẹ́yìn nǹkan wọ̀nyí, wọ́n sọ fún Jósẹ́fù pé: “Wò ó, ara bàbá rẹ ò yá.” Ló bá mú àwọn ọmọ rẹ̀ méjèèjì dání lọ síbẹ̀, ìyẹn Mánásè àti Éfúrémù.
2 Wọ́n sì sọ fún Jékọ́bù pé: “Jósẹ́fù ọmọ rẹ ti dé.” Torí náà, Ísírẹ́lì tiraka, ó sì dìde jókòó lórí ibùsùn rẹ̀.
3 Jékọ́bù wá sọ fún Jósẹ́fù pé: “Ọlọ́run Olódùmarè fara hàn mí ní Lúsì nílẹ̀ Kénáánì, ó sì súre fún mi.
4 Ó sọ fún mi pé, ‘Màá mú kí o bímọ, màá sì mú kí o di púpọ̀, màá sọ ọ́ di àwùjọ àwọn èèyàn, màá sì fún àtọmọdọ́mọ rẹ ní ilẹ̀ yìí kó lè di ohun ìní wọn títí láé.’
5 Tèmi ni àwọn ọmọ rẹ méjèèjì tí o bí ní ilẹ̀ Íjíbítì kí n tó wá sọ́dọ̀ rẹ ní Íjíbítì. Éfúrémù àti Mánásè yóò di tèmi bí Rúbẹ́nì àti Síméónì ṣe jẹ́ tèmi.
6 Àmọ́ àwọn ọmọ tí o bá bí lẹ́yìn wọn yóò jẹ́ tìrẹ. Orúkọ àwọn ẹ̀gbọ́n wọn ni wọ́n á máa fi pe ogún wọn.
7 Ní tèmi, nígbà tí mò ń bọ̀ láti Pádánì, Réṣẹ́lì kú lẹ́gbẹ̀ẹ́ mi nílẹ̀ Kénáánì, nígbà tí ọ̀nà ṣì jìn sí Éfúrátì. Mo sì sin ín níbẹ̀ lójú ọ̀nà Éfúrátì, ìyẹn Bẹ́tílẹ́hẹ́mù.”
8 Lẹ́yìn náà, Ísírẹ́lì rí àwọn ọmọ Jósẹ́fù, ó sì bi í pé: “Àwọn wo nìyí?”
9 Jósẹ́fù dá a lóhùn pé: “Àwọn ọmọ tí Ọlọ́run fún mi níbí ni.” Ni Ísírẹ́lì bá sọ pé: “Jọ̀ọ́ mú wọn wá sọ́dọ̀ mi, kí n lè súre fún wọn.”
10 Ojú Ísírẹ́lì ti di bàìbàì torí ó ti darúgbó, kò sì ríran dáadáa. Jósẹ́fù mú wọn sún mọ́ ọ̀dọ̀ Ísírẹ́lì. Ísírẹ́lì fi ẹnu kò wọ́n lẹ́nu, ó sì gbá wọn mọ́ra.
11 Ísírẹ́lì sọ fún Jósẹ́fù pé: “Mi ò rò pé mo lè rí ọ mọ́, àmọ́ Ọlọ́run ti jẹ́ kí n tún rí ọmọ rẹ.”
12 Jósẹ́fù wá gbé wọn kúrò ní orúnkún Ísírẹ́lì, ó tẹrí ba, ó sì wólẹ̀.
13 Jósẹ́fù wá mú àwọn méjèèjì, ó mú Éfúrémù sí ọwọ́ ọ̀tún rẹ̀ tó jẹ́ apá òsì Ísírẹ́lì, ó sì mú Mánásè sí ọwọ́ òsì rẹ̀ tó jẹ́ apá ọ̀tún Ísírẹ́lì, ó mú wọn sún mọ́ ọ̀dọ̀ Ísírẹ́lì.
14 Àmọ́ Ísírẹ́lì gbé ọwọ́ ọ̀tún rẹ̀ lé orí Éfúrémù bó tiẹ̀ jẹ́ pé òun ni àbúrò, ó sì gbé ọwọ́ òsì rẹ̀ lé orí Mánásè. Ó mọ̀ọ́mọ̀ ṣe bẹ́ẹ̀ ni, torí Mánásè ni àkọ́bí.
15 Ó wá súre fún Jósẹ́fù, ó sì sọ pé: “Ọlọ́run tòótọ́, tí àwọn bàbá mi Ábúráhámù àti Ísákì bá rìn, Ọlọ́run tòótọ́ tó ń bójú tó mi ní gbogbo ọjọ́ ayé mi títí dòní,
16 Áńgẹ́lì tó ń gbà mí lọ́wọ́ gbogbo àjálù, jọ̀ọ́ bù kún àwọn ọmọ yìí. Jẹ́ kí wọ́n máa fi orúkọ mi pè wọ́n àti orúkọ àwọn bàbá mi, Ábúráhámù àti Ísákì, Jẹ́ kí wọ́n pọ̀ rẹpẹtẹ ní ayé.”
17 Nígbà tí Jósẹ́fù rí i pé bàbá òun ò gbé ọwọ́ ọ̀tún rẹ̀ kúrò lórí Éfúrémù, kò dùn mọ́ ọn nínú, ó sì gbìyànjú láti mú ọwọ́ bàbá rẹ̀ kúrò lórí Éfúrémù, kó sì gbé e sórí Mánásè.
18 Jósẹ́fù sọ fún bàbá rẹ̀ pé: “Bẹ́ẹ̀ kọ́ bàbá mi, àkọ́bí nìyí. Gbé ọwọ́ ọ̀tún rẹ lé e lórí.”
19 Àmọ́ bàbá rẹ̀ ò gbà, ó sì sọ pé: “Mo mọ̀, ọmọ mi, mo mọ̀. Òun náà á di èèyàn púpọ̀, yóò sì di ẹni ńlá. Àmọ́, àbúrò rẹ̀ máa jù ú lọ, àwọn ọmọ rẹ̀ yóò sì pọ̀ bí àwọn orílẹ̀-èdè.”
20 Ó sì súre fún wọn ní ọjọ́ yẹn, ó ní: “Kí Ísírẹ́lì máa fi orúkọ rẹ súre pé, ‘Kí Ọlọ́run mú kí o dà bí Éfúrémù àti Mánásè.’” Ó wá ń fi Éfúrémù ṣáájú Mánásè.
21 Lẹ́yìn náà, Ísírẹ́lì sọ fún Jósẹ́fù pé: “Wò ó, mi ò ní pẹ́ kú, àmọ́ ó dájú pé Ọlọ́run ò ní fi yín sílẹ̀, yóò sì mú yín pa dà sí ilẹ̀ àwọn baba ńlá yín.
22 Ní tèmi, ilẹ̀ tí mo fún ọ fi ọ̀kan ju ti àwọn arákùnrin rẹ lọ, èyí tí mo fi idà àti ọrun mi gbà lọ́wọ́ àwọn Ámórì.”
2 Ní àkókò yẹn, ọkùnrin kan láti ìdílé Léfì fẹ́ ọmọbìnrin Léfì kan.
2 Obìnrin náà lóyún, ó sì bí ọmọkùnrin kan. Nígbà tó rí bí ọmọ náà ṣe rẹwà tó, ó gbé e pa mọ́ fún oṣù mẹ́ta.
3 Nígbà tí kò lè gbé e pa mọ́ mọ́, ó mú apẹ̀rẹ̀ kan tí wọ́n fi òrépèté ṣe, ó fi ọ̀dà bítúmẹ́nì dídì àti ọ̀dà bítúmẹ́nì rírọ̀ kùn ún, ó sì gbé ọmọ náà sínú rẹ̀. Ó wá gbé e sáàárín àwọn esùsú etí odò Náílì.
4 Àmọ́ ẹ̀gbọ́n ọmọ náà obìnrin dúró ní ọ̀ọ́kán kó lè rí ohun tó máa ṣẹlẹ̀ sí i.
5 Nígbà tí ọmọbìnrin Fáráò wá wẹ̀ ní odò Náílì, àwọn ìránṣẹ́bìnrin rẹ̀ ń rìn létí odò Náílì. Obìnrin náà tajú kán rí apẹ̀rẹ̀ náà láàárín àwọn esùsú. Ló bá rán ẹrúbìnrin rẹ̀ kó lọ gbé e wá lẹ́sẹ̀kẹsẹ̀.
6 Nígbà tó ṣí apẹ̀rẹ̀ náà, ó rí ọmọ náà, ọmọ náà sì ń sunkún. Àánú rẹ̀ ṣe é, àmọ́ ó sọ pé: “Ọ̀kan lára ọmọ àwọn Hébérù ni.”
7 Ẹ̀gbọ́n ọmọ náà wá sọ fún ọmọbìnrin Fáráò pé: “Ṣé kí n lọ bá ọ pe obìnrin Hébérù kan tó jẹ́ olùtọ́jú wá kó lè máa bá ọ tọ́jú rẹ̀?”
8 Ọmọbìnrin Fáráò fèsì pé: “Lọ pè é wá!” Ni ọmọbìnrin náà bá lọ pe ìyá ọmọ náà wá.
9 Ọmọbìnrin Fáráò wá sọ fún obìnrin náà pé: “Gbé ọmọ yìí lọ kí o máa bá mi tọ́jú rẹ̀, màá sì sanwó fún ọ.” Obìnrin náà wá gbé ọmọ náà, ó sì ń tọ́jú rẹ̀.
10 Nígbà tí ọmọ náà dàgbà, obìnrin náà mú un wá fún ọmọbìnrin Fáráò, ó sì fi ṣe ọmọ rẹ̀. Ó sọ ọ́ ní Mósè, ó sì sọ pé: “Ìdí ni pé inú omi ni mo ti gbé e jáde.”
11 Nígbà yẹn, lẹ́yìn tí Mósè dàgbà, ó jáde lọ sọ́dọ̀ àwọn arákùnrin rẹ̀, kó lè lọ wo ìnira tí wọ́n ń fara dà, ó sì tajú kán rí ọmọ Íjíbítì kan tó ń lu Hébérù kan tó jẹ́ ọ̀kan lára àwọn èèyàn rẹ̀.
12 Ó wọ̀tún wòsì, nígbà tí kò sì rí ẹnì kankan, ó pa ọmọ Íjíbítì náà, ó sì fi iyẹ̀pẹ̀ bo òkú rẹ̀.
13 Àmọ́ lọ́jọ́ kejì, ó jáde, ó sì rí àwọn ọkùnrin Hébérù méjì tó ń bára wọn jà. Ó wá sọ fún ẹni tó jẹ̀bi pé: “Kí ló dé tí o lu ọ̀rẹ́ rẹ?”
14 Nìyẹn bá fèsì pé: “Ta ló fi ọ́ ṣe olórí àti onídàájọ́ wa? Ṣé o fẹ́ pa mí bí o ṣe pa ọmọ Íjíbítì yẹn ni?” Ẹ̀rù wá ba Mósè, ó sì sọ pé: “Ó dájú pé àwọn èèyàn ti mọ̀ nípa ọ̀rọ̀ yìí!”
15 Lẹ́yìn náà, Fáráò gbọ́ ohun tó ṣẹlẹ̀, ó sì fẹ́ pa Mósè; àmọ́ Mósè sá lọ torí Fáráò, ó sì lọ ń gbé ní ilẹ̀ Mídíánì. Nígbà tó dé ibẹ̀, ó jókòó sẹ́gbẹ̀ẹ́ kànga kan.
16 Àlùfáà Mídíánì ní ọmọbìnrin méje, àwọn ọmọ yìí wá fa omi, wọ́n sì pọnmi kún àwọn ọpọ́n ìmumi kí wọ́n lè fún agbo ẹran bàbá wọn lómi.
17 Àmọ́ àwọn olùṣọ́ àgùntàn wá lé wọn kúrò, bí wọ́n ṣe máa ń ṣe tẹ́lẹ̀. Ni Mósè bá dìde, ó ran àwọn obìnrin náà lọ́wọ́, ó sì fún agbo ẹran wọn lómi.
18 Nígbà tí wọ́n dé ilé lọ́dọ̀ Réúẹ́lì bàbá wọn, ó yà á lẹ́nu, ó sì bi wọ́n pé: “Kí ló mú kí ẹ tètè pa dà sílé lónìí?”
19 Wọ́n fèsì pé: “Ará Íjíbítì kan ló gbà wá lọ́wọ́ àwọn olùṣọ́ àgùntàn, ó tún bá wa fa omi, ó sì fún agbo ẹran lómi.”
20 Ó bi àwọn ọmọbìnrin rẹ̀ pé: “Ẹni náà wá dà? Kí ló dé tí ẹ fi ọkùnrin ọ̀hún sílẹ̀? Ẹ lọ pè é wá, kó lè bá wa jẹun.”
21 Lẹ́yìn náà, Mósè gbà láti dúró lọ́dọ̀ ọkùnrin náà, ó sì fún Mósè ní Sípórà ọmọ rẹ̀ kó fi ṣe aya.
22 Nígbà tó yá, obìnrin náà bí ọmọkùnrin kan, Mósè sì sọ ọ́ ní Gẹ́ṣómù, torí ó sọ pé, “Mo ti di àjèjì nílẹ̀ àjèjì.”
23 Lẹ́yìn ọ̀pọ̀ ọdún, ọba Íjíbítì kú, àmọ́ àwọn ọmọ Ísírẹ́lì ń kérora torí wọ́n wà lóko ẹrú, wọ́n sì ń ráhùn, igbe tí wọ́n ń ké fún ìrànlọ́wọ́ torí pé wọ́n ń fi wọ́n ṣe ẹrú sì dé ọ̀dọ̀ Ọlọ́run tòótọ́.
24 Nígbà tó yá, Ọlọ́run gbọ́ bí wọ́n ṣe ń kérora, Ọlọ́run sì rántí májẹ̀mú tó bá Ábúráhámù, Ísákì àti Jékọ́bù dá.
25 Torí náà, Ọlọ́run yíjú sí àwọn ọmọ Ísírẹ́lì; Ọlọ́run sì kíyè sí wọn.
3 Mósè ń bójú tó agbo ẹran Jẹ́tírò bàbá ìyàwó rẹ̀ tó jẹ́ àlùfáà Mídíánì. Nígbà tó ń da agbo ẹran náà lọ sí apá ìwọ̀ oòrùn aginjù, ó dé Hórébù, òkè Ọlọ́run tòótọ́.
2 Áńgẹ́lì Jèhófà fara hàn án nínú ọwọ́ iná tó ń jó láàárín igi ẹlẹ́gùn-ún kan. Bó ṣe ń wò ó, ó rí i pé iná ń jó lára igi ẹlẹ́gùn-ún náà, síbẹ̀ igi náà ò jóná.
3 Mósè wá sọ pé: “Jẹ́ kí n lọ wo nǹkan àrà yìí, kí n lè mọ ohun tí kò jẹ́ kí igi ẹlẹ́gùn-ún náà jóná.”
4 Nígbà tí Jèhófà rí i pé ó lọ wò ó, Ọlọ́run pè é látinú igi ẹlẹ́gùn-ún náà pé: “Mósè! Mósè!” Ó dáhùn pé: “Èmi nìyí.”
5 Ó wá sọ pé: “Má ṣe sún mọ́ ibí yìí. Bọ́ bàtà ẹsẹ̀ rẹ, torí ilẹ̀ mímọ́ ni ibi tí o dúró sí.”
6 Ó sọ pé: “Èmi ni Ọlọ́run bàbá rẹ, Ọlọ́run Ábúráhámù, Ọlọ́run Ísákì àti Ọlọ́run Jékọ́bù.” Ni Mósè bá fojú pa mọ́, torí ẹ̀rù ń bà á láti wo Ọlọ́run tòótọ́.
7 Jèhófà sì sọ pé: “Mo ti rí ìyà tó ń jẹ àwọn èèyàn mi ní Íjíbítì, mo sì ti gbọ́ igbe wọn torí àwọn tó ń fipá kó wọn ṣiṣẹ́; mo mọ̀ dáadáa pé wọ́n ń jẹ̀rora.
8 Màá lọ gbà wọ́n sílẹ̀ lọ́wọ́ àwọn ará Íjíbítì, màá sì mú wọn kúrò ní ilẹ̀ yẹn lọ sí ilẹ̀ kan tó dára, tó sì fẹ̀, ilẹ̀ tí wàrà àti oyin ti ń ṣàn, ní agbègbè àwọn ọmọ Kénáánì, àwọn ọmọ Hétì, àwọn Ámórì, àwọn Pérísì, àwọn Hífì àti àwọn ará Jébúsì.
9 Wò ó! Mo ti gbọ́ igbe àwọn ọmọ Ísírẹ́lì, mo sì ti rí bí àwọn ará Íjíbítì ṣe ń fìyà jẹ wọ́n gidigidi.
10 Ní báyìí, wá, jẹ́ kí n rán ọ sí Fáráò, wàá sì mú àwọn èèyàn mi, àwọn ọmọ Ísírẹ́lì kúrò ní Íjíbítì.”
11 Àmọ́ Mósè sọ fún Ọlọ́run tòótọ́ pé: “Ta ni mo jẹ́, tí màá fi lọ bá Fáráò, tí màá sì mú àwọn ọmọ Ísírẹ́lì kúrò ní Íjíbítì?”
12 Ó fèsì pé: “Èmi yóò wà pẹ̀lú rẹ, ohun tí yóò sì jẹ́ àmì fún ọ pé èmi ni mo rán ọ nìyí: Lẹ́yìn tí o bá ti mú àwọn èèyàn náà kúrò ní Íjíbítì, ẹ máa jọ́sìn Ọlọ́run tòótọ́ lórí òkè yìí.”
13 Àmọ́ Mósè sọ fún Ọlọ́run tòótọ́ pé: “Ká ní mo lọ sọ́dọ̀ àwọn ọmọ Ísírẹ́lì, tí mo sọ fún wọn pé, ‘Ọlọ́run àwọn baba ńlá yín rán mi sí yín,’ tí wọ́n sì bi mí pé, ‘Kí ni orúkọ rẹ̀?’ Kí ni kí n sọ fún wọn?”
14 Ọlọ́run sọ fún Mósè pé: “Èmi Yóò Di Ohun Tí Mo Bá Fẹ́.” Ó sì sọ pé: “Ohun tí ìwọ yóò sọ fún àwọn ọmọ Ísírẹ́lì nìyí, ‘Èmi Yóò Di ti rán mi sí yín.’”
15 Ọlọ́run wá sọ fún Mósè lẹ́ẹ̀kan sí i pé: “Ohun tí ìwọ yóò sọ fún àwọn ọmọ Ísírẹ́lì nìyí, ‘Jèhófà Ọlọ́run àwọn baba ńlá yín, Ọlọ́run Ábúráhámù, Ọlọ́run Ísákì àti Ọlọ́run Jékọ́bù ló rán mi sí yín.’ Èyí ni orúkọ mi títí láé, bí wọ́n á sì ṣe máa rántí mi láti ìran dé ìran nìyí.
16 Wá lọ, kí o kó àwọn àgbààgbà Ísírẹ́lì jọ, kí o sì sọ fún wọn pé, ‘Jèhófà Ọlọ́run àwọn baba ńlá yín ti fara hàn mí, Ọlọ́run Ábúráhámù, Ísákì àti Jékọ́bù, ó sì sọ pé: “Mo ti kíyè sí yín, mo sì ti rí ohun tí wọ́n ń ṣe sí yín ní Íjíbítì.
17 Torí náà, mo ṣèlérí pé màá gbà yín sílẹ̀ lọ́wọ́ àwọn ará Íjíbítì tó ń fìyà jẹ yín, màá sì mú yín lọ sí ilẹ̀ àwọn ọmọ Kénáánì, àwọn ọmọ Hétì, àwọn Ámórì, àwọn Pérísì, àwọn Hífì àti àwọn ará Jébúsì, sí ilẹ̀ tí wàrà àti oyin ti ń ṣàn.”’
18 “Ó dájú pé wọ́n á fetí sí ohùn rẹ, ìwọ àti àwọn àgbààgbà Ísírẹ́lì yóò lọ bá ọba Íjíbítì, ẹ ó sì sọ fún un pé, ‘Jèhófà Ọlọ́run àwọn Hébérù ti bá wa sọ̀rọ̀. Torí náà, jọ̀ọ́, jẹ́ ká rin ìrìn àjò ọjọ́ mẹ́ta lọ sí aginjù, ká lè rúbọ sí Jèhófà Ọlọ́run wa.’
19 Àmọ́ èmi fúnra mi mọ̀ dáadáa pé ọba Íjíbítì kò ní jẹ́ kí ẹ lọ àfi tí mo bá fi ọwọ́ agbára mú un.
20 Ṣe ni màá na ọwọ́ mi láti fìyà jẹ Íjíbítì nípasẹ̀ gbogbo nǹkan àgbàyanu tí màá ṣe níbẹ̀, lẹ́yìn náà, á jẹ́ kí ẹ lọ.
21 Màá mú kí àwọn èèyàn yìí rí ojú rere àwọn ará Íjíbítì, tí ẹ bá sì ń lọ, ó dájú pé ẹ ò ní lọ lọ́wọ́ òfo.
22 Kí obìnrin kọ̀ọ̀kan béèrè àwọn ohun èlò fàdákà àti wúrà pẹ̀lú aṣọ lọ́wọ́ ọmọnìkejì rẹ̀ àti obìnrin tó ń gbé nílé rẹ̀, kí ẹ sì fi wọ àwọn ọmọkùnrin àti ọmọbìnrin yín; ẹ ó sì gba tọwọ́ àwọn ará Íjíbítì.”
4 Àmọ́ Mósè fèsì pé: “Tí wọn ò bá gbà mí gbọ́ ńkọ́, tí wọn ò sì fetí sí mi? Torí wọ́n á sọ pé, ‘Jèhófà ò fara hàn ọ́.’”
2 Jèhófà bi í pé: “Kí ló wà lọ́wọ́ rẹ yẹn?” Ó fèsì pé: “Ọ̀pá ni.”
3 Ọlọ́run sọ pé: “Jù ú sílẹ̀.” Ó jù ú sílẹ̀, ló bá di ejò; Mósè sì sá fún un.
4 Jèhófà sọ fún Mósè pé: “Na ọwọ́ mú un níbi ìrù.” Ó nawọ́ mú un, ó sì di ọ̀pá lọ́wọ́ rẹ̀.
5 Ọlọ́run wá sọ pé, “Èyí á jẹ́ kí wọ́n gbà gbọ́ pé Jèhófà Ọlọ́run àwọn baba ńlá wọn, Ọlọ́run Ábúráhámù, Ọlọ́run Ísákì àti Ọlọ́run Jékọ́bù ti fara hàn ọ́.”
6 Jèhófà tún sọ fún un pé: “Jọ̀ọ́, ki ọwọ́ rẹ bọ inú aṣọ rẹ lápá òkè.” Ó wá ki ọwọ́ bọ inú aṣọ rẹ̀. Nígbà tó yọ ọ́ jáde, ẹ̀tẹ̀ ti bò ó lọ́wọ́, ó sì funfun bíi yìnyín!
7 Ọlọ́run wá sọ pé: “Dá ọwọ́ rẹ pa dà sínú aṣọ rẹ lápá òkè.” Ó sì dá ọwọ́ rẹ̀ pa dà sínú aṣọ rẹ̀. Nígbà tó yọ ọ́ jáde nínú aṣọ, ó ti pa dà sí bó ṣe wà tẹ́lẹ̀!
8 Ó sọ pé: “Tí wọn ò bá gbà ọ́ gbọ́, tí wọn ò sì fiyè sí àmì àkọ́kọ́, ó dájú pé wọ́n á gba àmì kejì gbọ́.
9 Síbẹ̀, tí wọn ò bá gba àmì méjèèjì yìí gbọ́, tí wọn ò sì fetí sí ọ, kí o bu omi díẹ̀ látinú odò Náílì, kí o sì dà á sórí ilẹ̀, omi tí o bù nínú odò Náílì yóò sì di ẹ̀jẹ̀ lórí ilẹ̀.”
10 Mósè wá sọ fún Jèhófà pé: “Má bínú, Jèhófà, mi ò lè sọ̀rọ̀ dáadáa ṣáájú àkókò yìí àti lẹ́yìn tí o bá ìránṣẹ́ rẹ sọ̀rọ̀, torí ọ̀rọ̀ mi ò já geere, ahọ́n mi sì wúwo.”
11 Jèhófà sọ fún un pé: “Ta ló fún èèyàn ní ẹnu, ta ló sì ń mú kó má lè sọ̀rọ̀, kó ya adití, kó ríran kedere tàbí kó fọ́jú? Ǹjẹ́ kì í ṣe èmi Jèhófà ni?
12 Torí náà, lọ, màá wà pẹ̀lú rẹ bí o ṣe ń sọ̀rọ̀, màá sì kọ́ ọ ní ohun tí o máa sọ.”
13 Àmọ́ Mósè sọ pé: “Má bínú, Jèhófà, jọ̀ọ́ rán ẹnikẹ́ni tí o bá fẹ́.”
14 Jèhófà wá bínú sí Mósè, ó sì sọ pé: “Áárónì ẹ̀gbọ́n rẹ tó jẹ́ ọmọ Léfì ńkọ́? Mo mọ̀ pé ó lè sọ̀rọ̀ dáadáa. Ó sì ti ń bọ̀ wá bá ọ níbí báyìí. Tó bá rí ọ, inú rẹ̀ yóò dùn.
15 Kí o bá a sọ̀rọ̀, kí o sì fi àwọn ọ̀rọ̀ náà sí ẹnu rẹ̀, màá wà pẹ̀lú ẹ̀yin méjèèjì bí o ṣe ń sọ̀rọ̀, màá sì kọ́ yín ní ohun tí ẹ máa ṣe.
16 Yóò bá ọ bá àwọn èèyàn náà sọ̀rọ̀, òun ló máa jẹ́ agbẹnusọ fún ọ, ìwọ yóò sì dà bí Ọlọ́run fún un.
17 Kí o mú ọ̀pá yìí dání, kí o sì fi ṣe àwọn iṣẹ́ àmì náà.”
18 Mósè wá pa dà sọ́dọ̀ Jẹ́tírò bàbá ìyàwó rẹ̀, ó sì sọ fún un pé: “Jọ̀ọ́, mo fẹ́ pa dà lọ sọ́dọ̀ àwọn arákùnrin mi tó wà ní Íjíbítì kí n lè rí i bóyá wọ́n ṣì wà láàyè.” Jẹ́tírò sọ fún Mósè pé: “Máa lọ ní àlàáfíà.”
19 Lẹ́yìn náà, Jèhófà sọ fún Mósè ní Mídíánì pé: “Pa dà lọ sí Íjíbítì, torí gbogbo àwọn tó fẹ́ pa ọ́ ti kú.”
20 Mósè wá gbé ìyàwó rẹ̀ àtàwọn ọmọ rẹ̀ sórí kẹ́tẹ́kẹ́tẹ́, ó forí lé ilẹ̀ Íjíbítì. Mósè sì mú ọ̀pá Ọlọ́run tòótọ́ dání.
21 Jèhófà wá sọ fún Mósè pé: “Tí o bá dé Íjíbítì, rí i pé gbogbo iṣẹ́ ìyanu tí mo fún ọ lágbára láti ṣe lo ṣe níwájú Fáráò. Àmọ́, màá jẹ́ kí ọkàn rẹ̀ le, kò sì ní jẹ́ kí àwọn èèyàn náà lọ.
22 Kí o sọ fún Fáráò pé, ‘Ohun tí Jèhófà sọ nìyí: “Ọmọ mi ni Ísírẹ́lì, àkọ́bí mi ni.
23 Mò ń sọ fún ọ pé, Jẹ́ kí ọmọ mi máa lọ kó lè sìn mí. Àmọ́ tí o ò bá jẹ́ kó lọ, màá pa ọmọkùnrin rẹ, àkọ́bí rẹ.”’”
24 Lójú ọ̀nà ibi tí wọ́n dé sí, Jèhófà   pàdé rẹ̀, ó sì fẹ́ pa á.
25 Ni Sípórà bá mú akọ òkúta, ó dádọ̀dọ́ ọmọ rẹ̀, ó sì mú kí adọ̀dọ́ rẹ̀ kan ẹsẹ̀ rẹ̀, ó ní: “Torí ọkọ ẹlẹ́jẹ̀ lo jẹ́ fún mi.”
26 Torí náà, Ó jẹ́ kó lọ. Ìdádọ̀dọ́ náà ló mú kí obìnrin náà pè é ní “ọkọ ẹlẹ́jẹ̀” nígbà yẹn.
27 Jèhófà wá sọ fún Áárónì pé: “Lọ bá Mósè nínú aginjù.” Torí náà, ó lọ pàdé rẹ̀ ní òkè Ọlọ́run tòótọ́, ó sì fi ẹnu kò ó lẹ́nu láti kí i.
28 Mósè sọ gbogbo ọ̀rọ̀ Jèhófà, ẹni tó rán an, fún Áárónì, ó sì sọ fún un nípa gbogbo iṣẹ́ àmì tó pa láṣẹ pé kó ṣe.
29 Lẹ́yìn náà, Mósè àti Áárónì lọ, wọ́n sì kó gbogbo àgbààgbà àwọn ọmọ Ísírẹ́lì jọ.
30 Áárónì sọ gbogbo ọ̀rọ̀ tí Jèhófà sọ fún Mósè fún wọn, ó sì ṣe àwọn iṣẹ́ àmì náà níṣojú àwọn èèyàn náà.
31 Èyí mú kí àwọn èèyàn náà gbà á gbọ́. Nígbà tí wọ́n gbọ́ pé Jèhófà ti yíjú sí àwọn ọmọ Ísírẹ́lì àti pé ó ti rí ìyà tó ń jẹ àwọn, wọ́n tẹrí ba, wọ́n sì wólẹ̀.
5 Lẹ́yìn náà, Mósè àti Áárónì wọlé lọ bá Fáráò, wọ́n sì sọ fún un pé: “Ohun tí Jèhófà Ọlọ́run Ísírẹ́lì sọ nìyí, ‘Jẹ́ kí àwọn èèyàn mi máa lọ, kí wọ́n lè ṣe àjọyọ̀ fún mi nínú aginjù.’”
2 Àmọ́ Fáráò sọ pé: “Ta ni Jèhófà, tí màá fi gbọ́ràn sí i lẹ́nu pé kí n jẹ́ kí Ísírẹ́lì lọ? Mi ò mọ Jèhófà rárá, mi ò sì ní jẹ́ kí Ísírẹ́lì lọ.”
3 Àmọ́ wọ́n sọ pé: “Ọlọ́run àwa Hébérù ti bá wa sọ̀rọ̀. Jọ̀ọ́, a fẹ́ rin ìrìn àjò ọjọ́ mẹ́ta lọ sí aginjù, ká sì rúbọ sí Jèhófà Ọlọ́run wa; àìjẹ́ bẹ́ẹ̀, yóò fi àìsàn kọ lù wá tàbí kó fi idà pa wá.”
4 Ọba Íjíbítì fèsì pé: “Mósè àti Áárónì, kí ló dé tí ẹ fẹ́ mú àwọn èèyàn yìí kúrò lẹ́nu iṣẹ́ wọn? Ẹ pa dà sẹ́nu iṣẹ́ yín!”
5 Fáráò tún sọ pé: “Ẹ wo bí àwọn èèyàn yìí ṣe pọ̀ tó nílẹ̀ yìí, ẹ wá fẹ́ dá iṣẹ́ wọn dúró!”
6 Ọjọ́ yẹn gan-an ni Fáráò pàṣẹ fún àwọn tó ń kó wọn ṣiṣẹ́ àti àwọn olórí wọn pé:
7 “Ẹ ò gbọ́dọ̀ fún àwọn èèyàn náà ní pòròpórò mọ́ láti fi ṣe bíríkì. Ẹ jẹ́ kí wọ́n lọ máa wá a fúnra wọn.
8 Àmọ́ ẹ gbọ́dọ̀ rí i pé iye bíríkì tí wọ́n ń ṣe tẹ́lẹ̀ náà ni wọ́n ṣì ń ṣe. Ẹ ò gbọ́dọ̀ dín in kù, torí wọ́n ti ń dẹwọ́. Ìyẹn ni wọ́n ṣe ń pariwo pé, ‘A fẹ́ máa lọ, a fẹ́ lọ rúbọ sí Ọlọ́run wa!’
9 Ẹ jẹ́ kí wọ́n túbọ̀ ṣiṣẹ́ kára, ẹ sì jẹ́ kí ọwọ́ wọn dí kí wọ́n má bàa fetí sí irọ́.”
10 Torí náà, àwọn tó ń kó wọn ṣiṣẹ́ àti àwọn olórí wọn lọ bá àwọn èèyàn náà pé: “Ohun tí Fáráò sọ nìyí, ‘Mi ò ní fún yín ní pòròpórò kankan mọ́.
11 Ẹ lọ máa wá pòròpórò tí ẹ máa lò fúnra yín níbikíbi tí ẹ bá ti lè rí i, àmọ́ iṣẹ́ yín ò ní dín kù rárá.’”
12 Àwọn èèyàn náà wá fọ́n káàkiri gbogbo ilẹ̀ Íjíbítì láti wá pòròpórò tí wọ́n máa lò dípò èyí tí wọ́n ń fún wọn tẹ́lẹ̀.
13 Àwọn tó ń kó wọn ṣiṣẹ́ sì ń sọ fún wọn pé: “Kálukú yín gbọ́dọ̀ máa parí iṣẹ́ rẹ̀ lójoojúmọ́, bí ìgbà tí à ń fún yín ní pòròpórò tẹ́lẹ̀.”
14 Bákan náà, wọ́n lu àwọn ọmọ Ísírẹ́lì tí àwọn akóniṣiṣẹ́ Fáráò fi ṣe olórí. Wọ́n bi wọ́n pé: “Kí ló dé tí iye bíríkì tí ẹ ṣe kò tó iye tí ẹ máa ń ṣe tẹ́lẹ̀? Ó ṣẹlẹ̀ bẹ́ẹ̀ lánàá, ó tún ṣẹlẹ̀ lónìí.”
15 Àwọn olórí láàárín àwọn ọmọ Ísírẹ́lì wá lọ bá Fáráò, wọ́n sì ń ṣàròyé pé: “Kí ló dé tí ò ń ṣe àwa ìránṣẹ́ rẹ báyìí?
16 Wọn ò fún àwa ìránṣẹ́ rẹ ní pòròpórò, síbẹ̀ wọ́n ń sọ fún wa pé, ‘Ẹ máa ṣe bíríkì!’ Wọ́n lu àwa ìránṣẹ́ rẹ, àmọ́ àwọn èèyàn rẹ ló lẹ̀bi.”
17 Àmọ́ ó fèsì pé: “Ẹ ti ń dẹwọ́, ẹ ti ń dẹwọ́! Torí ẹ̀ lẹ ṣe ń sọ pé, ‘A fẹ́ máa lọ, a fẹ́ lọ rúbọ sí Jèhófà.’
18 Ó yá, ẹ pa dà sẹ́nu iṣẹ́! Ẹ ò ní rí pòròpórò kankan gbà mọ́, àmọ́ ẹ ṣì gbọ́dọ̀ máa ṣe iye bíríkì tó yẹ kí ẹ ṣe.”
19 Àwọn olórí láàárín àwọn ọmọ Ísírẹ́lì wá rí i pé àwọn ti wọ wàhálà, torí àṣẹ tí Fáráò pa pé: “Ẹ ò gbọ́dọ̀ dín iye bíríkì tí ẹ̀ ń ṣe lójúmọ́ kù rárá.”
20 Lẹ́yìn náà, wọ́n lọ bá Mósè àti Áárónì, tí wọ́n ń dúró dè wọ́n kí wọ́n lè pàdé wọn bí wọ́n ṣe ń jáde lọ́dọ̀ Fáráò.
21 Ni wọ́n bá sọ fún Mósè àti Áárónì pé: “Kí Jèhófà bojú wò yín kó sì ṣèdájọ́, torí ẹ ti mú kí Fáráò àti àwọn ìránṣẹ́ rẹ̀ kórìíra wa, ẹ sì ti fi idà lé wọn lọ́wọ́ kí wọ́n lè pa wá.”
22 Mósè bá yíjú sí Jèhófà, ó sì sọ pé: “Jèhófà, kí ló dé tí o fìyà jẹ àwọn èèyàn yìí? Kí nìdí tí o fi rán mi?
23 Látìgbà tí mo ti lọ bá Fáráò, tí mo sì sọ̀rọ̀ lórúkọ rẹ ló ti túbọ̀ ń fìyà jẹ àwọn èèyàn yìí, o ò sì gba àwọn èèyàn rẹ sílẹ̀ rárá.”
8 Jèhófà wá sọ fún Mósè pé: “Wọlé lọ bá Fáráò, kí o sọ fún un pé, ‘Ohun tí Jèhófà sọ nìyí: “Jẹ́ kí àwọn èèyàn mi máa lọ kí wọ́n lè lọ sìn mí.
2 Tí o bá kọ̀ jálẹ̀, tí o ò jẹ́ kí wọ́n lọ, màá mú kí àkèré bo gbogbo ilẹ̀ rẹ.
3 Àkèré yóò kún inú odò Náílì, wọ́n á jáde wá látinú odò, wọ́n á sì wọnú ilé rẹ àti yàrá rẹ, wọ́n á gun ibùsùn rẹ, wọ́n á wọ ilé àwọn ìránṣẹ́ rẹ, wọ́n á bo àwọn èèyàn rẹ, wọ́n á wọnú àwọn ààrò rẹ àti àwọn ọpọ́n tí o fi ń po nǹkan.
4 Àkèré yóò bo ìwọ, àwọn èèyàn rẹ àti gbogbo ìránṣẹ́ rẹ.”’”
5 Lẹ́yìn náà, Jèhófà sọ fún Mósè pé: “Sọ fún Áárónì pé, ‘Na ọ̀pá ọwọ́ rẹ sórí àwọn odò, àwọn ipa odò Náílì àti àwọn irà, kí o sì mú kí àkèré bo ilẹ̀ Íjíbítì.’”
6 Áárónì wá na ọwọ́ rẹ̀ sórí àwọn omi Íjíbítì, àwọn àkèré sì bẹ̀rẹ̀ sí í jáde, wọ́n sì bo ilẹ̀ Íjíbítì.
7 Àmọ́ àwọn àlùfáà onídán fi agbára òkùnkùn wọn ṣe ohun kan náà, àwọn náà mú kí àkèré jáde sórí ilẹ̀ Íjíbítì.
8 Fáráò wá pe Mósè àti Áárónì, ó sì sọ pé: “Ẹ bẹ Jèhófà pé kó mú àwọn àkèré náà kúrò lọ́dọ̀ èmi àti àwọn èèyàn mi, torí mo fẹ́ yọ̀ǹda àwọn èèyàn náà kí wọ́n máa lọ kí wọ́n lè rúbọ sí Jèhófà.”
9 Mósè sọ fún Fáráò pé: “Mo fún ọ láǹfààní láti sọ ìgbà tí o fẹ́ kí n bẹ̀bẹ̀ pé kí àwọn àkèré náà kúrò lọ́dọ̀ rẹ, ọ̀dọ̀ àwọn ìránṣẹ́ rẹ, àwọn èèyàn rẹ àti nínú àwọn ilé rẹ. Inú odò Náílì nìkan ni wọ́n á ṣẹ́ kù sí.”
10 Ó fèsì pé: “Ní ọ̀la.” Ó wá sọ pé: “Bí o ṣe sọ ló máa rí, kí o lè mọ̀ pé kò sẹ́ni tó dà bíi Jèhófà Ọlọ́run wa.
11 Àwọn àkèré náà máa kúrò lọ́dọ̀ rẹ, nínú àwọn ilé rẹ, lọ́dọ̀ àwọn ìránṣẹ́ rẹ àti àwọn èèyàn rẹ. Inú odò Náílì nìkan ni wọ́n á ṣẹ́ kù sí.”
12 Mósè àti Áárónì wá kúrò lọ́dọ̀ Fáráò, Mósè sì bẹ Jèhófà nítorí àwọn àkèré tó mú kó bo Fáráò.
13 Jèhófà sì ṣe ohun tí Mósè béèrè. Àwọn àkèré tó wà nínú ilé, nínú àwọn àgbàlá àti nínú oko sì bẹ̀rẹ̀ sí í kú.
14 Wọ́n wá ń kó wọn jọ pelemọ, òkìtì wọn ò sì lóǹkà, ilẹ̀ náà sì bẹ̀rẹ̀ sí í rùn.
15 Nígbà tí Fáráò rí i pé ìtura dé, ó tún mú ọkàn rẹ̀ le, kò sì fetí sí wọn bí Jèhófà ṣe sọ.
16 Jèhófà wá sọ fún Mósè pé: “Sọ fún Áárónì pé, ‘Na ọ̀pá rẹ, kí o lu erùpẹ̀, yóò sì di kòkòrò abìyẹ́ tó ń mùjẹ̀ ní gbogbo ilẹ̀ Íjíbítì.’”
17 Wọ́n sì ṣe bẹ́ẹ̀. Áárónì na ọ̀pá ọwọ́ rẹ̀ jáde, ó sì fi lu erùpẹ̀, àwọn kòkòrò náà wá bo èèyàn àti ẹranko. Gbogbo erùpẹ̀ di kòkòrò abìyẹ́ tó ń mùjẹ̀ ní gbogbo ilẹ̀ Íjíbítì.
18 Àwọn àlùfáà onídán náà gbìyànjú láti ṣe ohun kan náà, wọ́n fẹ́ fi agbára òkùnkùn wọn mú kòkòrò jáde, àmọ́ wọn ò rí i ṣe. Àwọn kòkòrò náà bo èèyàn àti ẹranko.
19 Torí náà, àwọn àlùfáà onídán sọ fún Fáráò pé: “Ìka Ọlọ́run nìyí!” Àmọ́ ọkàn Fáráò ṣì le, kò sì fetí sí wọn bí Jèhófà ṣe sọ.
20 Jèhófà sọ fún Mósè pé: “Dìde ní àárọ̀ kùtù, kí o lọ dúró de Fáráò. Wò ó! Ó ń jáde bọ̀ wá sí odò! Kí o sọ fún un pé, ‘Ohun tí Jèhófà sọ nìyí: “Jẹ́ kí àwọn èèyàn mi máa lọ kí wọ́n lè lọ sìn mí.
21 Àmọ́ tí o ò bá jẹ́ kí àwọn èèyàn mi lọ, màá mú kí eṣinṣin mùjẹ̀mùjẹ̀ bo ìwọ, àwọn ìránṣẹ́ rẹ, àwọn èèyàn rẹ, wọ́n á sì wọnú àwọn ilé rẹ; eṣinṣin mùjẹ̀mùjẹ̀ yóò kún àwọn ilé Íjíbítì, wọ́n á sì bo ilẹ̀ tí wọ́n dúró sí.
22 Ní ọjọ́ yẹn, ó dájú pé màá ya ilẹ̀ Góṣénì sọ́tọ̀, níbi tí àwọn èèyàn mi ń gbé. Eṣinṣin mùjẹ̀mùjẹ̀ kankan ò ní sí níbẹ̀; èyí á sì jẹ́ kí o mọ̀ pé èmi Jèhófà wà ní ilẹ̀ yìí.
23 Màá fi ìyàtọ̀ sáàárín àwọn èèyàn mi àti àwọn èèyàn rẹ. Iṣẹ́ àmì yìí máa ṣẹlẹ̀ lọ́la.”’”
24 Jèhófà sì ṣe bẹ́ẹ̀, ọ̀pọ̀lọpọ̀ eṣinṣin mùjẹ̀mùjẹ̀ bẹ̀rẹ̀ sí í ya bo ilé Fáráò àti ilé àwọn ìránṣẹ́ rẹ̀ àti gbogbo ilẹ̀ Íjíbítì. Àwọn eṣinṣin náà run ilẹ̀ náà.
25 Níkẹyìn, Fáráò pe Mósè àti Áárónì, ó sì sọ pé: “Ẹ lọ, kí ẹ rúbọ sí Ọlọ́run yín ní ilẹ̀ yìí.”
26 Àmọ́ Mósè sọ pé: “Kò tọ́ ká ṣe bẹ́ẹ̀, torí àwọn ará Íjíbítì máa kórìíra ohun tí a fẹ́ fi rúbọ sí Jèhófà Ọlọ́run wa. Tí a bá fi ohun tí àwọn ará Íjíbítì kórìíra rúbọ níṣojú wọn, ṣé wọn ò ní sọ wá lókùúta?
27 A máa rin ìrìn àjò ọjọ́ mẹ́ta lọ sí aginjù, ibẹ̀ la sì ti máa rúbọ sí Jèhófà Ọlọ́run wa bó ṣe ní ká ṣe gẹ́lẹ́.”
28 Ni Fáráò bá sọ pé: “Màá jẹ́ kí ẹ lọ rúbọ sí Jèhófà Ọlọ́run yín nínú aginjù. Àmọ́, ẹ má lọ jìnnà o. Ẹ bá mi bẹ̀ ẹ́.”
29 Mósè wá sọ pé: “Màá kúrò lọ́dọ̀ rẹ báyìí, màá bá ọ bẹ Jèhófà, àwọn eṣinṣin mùjẹ̀mùjẹ̀ náà yóò sì kúrò lọ́dọ̀ Fáráò, àwọn ìránṣẹ́ rẹ̀ àti àwọn èèyàn rẹ̀ lọ́la. Àmọ́ kí Fáráò má ṣe tún tàn wá mọ́, kó má sọ pé òun ò ní gbà kí àwọn èèyàn náà lọ rúbọ sí Jèhófà.”
30 Mósè wá kúrò lọ́dọ̀ Fáráò, ó sì bẹ Jèhófà.
31 Jèhófà ṣe ohun tí Mósè sọ, àwọn eṣinṣin mùjẹ̀mùjẹ̀ náà sì kúrò lọ́dọ̀ Fáráò, àwọn ìránṣẹ́ rẹ̀ àti àwọn èèyàn rẹ̀ láìku ẹyọ kan.
32 Àmọ́ Fáráò tún mú kí ọkàn rẹ̀ le, kò sì jẹ́ kí àwọn èèyàn náà lọ.
9 Jèhófà wá sọ fún Mósè pé: “Wọlé lọ bá Fáráò, kí o sì sọ fún un pé, ‘Ohun tí Jèhófà Ọlọ́run àwọn Hébérù sọ nìyí: “Jẹ́ kí àwọn èèyàn mi máa lọ kí wọ́n lè sìn mí.
2 Àmọ́ tí o ò bá jẹ́ kí wọ́n lọ, tí o sì ń dá wọn dúró,
3 wò ó! ọwọ́ Jèhófà máa kọ lu àwọn ẹran ọ̀sìn rẹ nínú oko. Àjàkálẹ̀ àrùn tó le gan-an yóò run àwọn ẹṣin, kẹ́tẹ́kẹ́tẹ́, ràkúnmí, ọ̀wọ́ ẹran àti agbo ẹran.
4 Ó dájú pé Jèhófà yóò fi ìyàtọ̀ sáàárín ẹran ọ̀sìn Ísírẹ́lì àti ẹran ọ̀sìn Íjíbítì, ìkankan ò sì ní kú nínú ẹran tó jẹ́ ti àwọn ọmọ Ísírẹ́lì.”’”
5 Jèhófà sì dá ìgbà tó máa ṣe é, ó ní: “Ọ̀la ni Jèhófà yóò ṣe é ní ilẹ̀ yìí.”
6 Jèhófà sì ṣe bẹ́ẹ̀ lọ́jọ́ kejì, gbogbo ẹran ọ̀sìn àwọn ará Íjíbítì lóríṣiríṣi sì bẹ̀rẹ̀ sí í kú, àmọ́ ìkankan nínú ẹran ọ̀sìn àwọn ọmọ Ísírẹ́lì ò kú.
7 Nígbà tí Fáráò ṣe ìwádìí, wò ó! ìkankan ò kú nínú ẹran ọ̀sìn àwọn ọmọ Ísírẹ́lì. Síbẹ̀, Fáráò ò yí ọkàn rẹ̀ pa dà, kò sì jẹ́ kí àwọn èèyàn náà lọ.
8 Jèhófà wá sọ fún Mósè àti Áárónì pé: “Ẹ fi ọwọ́ méjèèjì bu ẹ̀kúnwọ́ eérú níbi ààrò, kí Mósè sì fọ́n ọn sínú afẹ́fẹ́ níṣojú Fáráò.
9 Ó máa di eruku lórí gbogbo ilẹ̀ Íjíbítì, á sì di eéwo tó ń ṣọyún lára èèyàn àti ẹranko ní gbogbo ilẹ̀ Íjíbítì.”
10 Torí náà, wọ́n bu eérú níbi ààrò, wọ́n sì dúró níwájú Fáráò, Mósè wá fọ́n ọn sínú afẹ́fẹ́, ó sì di eéwo tó ń ṣọyún lára èèyàn àti ẹranko.
11 Àwọn àlùfáà onídán kò lè dúró níwájú Mósè torí eéwo náà, torí eéwo ti bo àwọn àlùfáà náà àti gbogbo ará Íjíbítì.
12 Àmọ́ Jèhófà jẹ́ kí ọkàn Fáráò le, kò sì fetí sí wọn, bí Jèhófà ṣe sọ fún Mósè.
13 Jèhófà wá sọ fún Mósè pé: “Dìde ní àárọ̀ kùtù, kí o lọ dúró níwájú Fáráò, kí o sì sọ fún un pé, ‘Ohun tí Jèhófà Ọlọ́run àwọn Hébérù sọ nìyí: “Jẹ́ kí àwọn èèyàn mi máa lọ, kí wọ́n lè sìn mí.
14 Torí èmi yóò fi gbogbo ìyọnu látọ̀dọ̀ mi kọ lu ọkàn rẹ, àwọn ìránṣẹ́ rẹ àti àwọn èèyàn rẹ, kí o lè mọ̀ pé kò sí ẹlòmíì bí èmi ní gbogbo ayé.
15 Mi ò bá ti na ọwọ́ mi kí n lè fi àjàkálẹ̀ àrùn tó le gan-an kọ lu ìwọ àti àwọn èèyàn rẹ, kí n sì pa ọ́ rẹ́ kúrò ní ayé.
16 Àmọ́ ìdí tí mo fi dá ẹ̀mí rẹ sí ni pé: kí n lè fi agbára mi hàn ọ́, kí a sì lè ròyìn orúkọ mi ní gbogbo ayé.
17 O ò ka àwọn èèyàn mi sí, o ò jẹ́ kí wọ́n lọ, àbí?
18 Ní ìwòyí ọ̀la, èmi yóò rọ òjò yìnyín tó pọ̀, irú èyí tí kò tíì wáyé rí ní Íjíbítì láti ọjọ́ tó ti wà títí di báyìí.
19 Torí náà, ní kí wọ́n kó gbogbo ẹran ọ̀sìn rẹ àti gbogbo ohun tó jẹ́ tìrẹ nínú oko wọlé. Gbogbo èèyàn àti ẹranko tó bá wà nínú oko, tí wọn ò kó wọlé ló máa kú tí yìnyín bá bọ́ lù wọ́n.”’”
20 Àwọn tó bẹ̀rù ọ̀rọ̀ Jèhófà nínú àwọn ìránṣẹ́ Fáráò yára mú àwọn ìránṣẹ́ wọn àtàwọn ẹran ọ̀sìn wọn wọnú ilé,
21 àmọ́ àwọn tí kò ka ọ̀rọ̀ Jèhófà sí fi àwọn ìránṣẹ́ wọn àtàwọn ẹran ọ̀sìn wọn sílẹ̀ nínú oko.
22 Jèhófà wá sọ fún Mósè pé: “Na ọwọ́ rẹ sí ọ̀run, kí yìnyín lè rọ̀ sórí gbogbo ilẹ̀ Íjíbítì, sórí èèyàn àti ẹranko àti gbogbo ewéko ní ilẹ̀ Íjíbítì.”
23 Mósè wá na ọ̀pá rẹ̀ sí ọ̀run, Jèhófà sì mú kí ààrá sán, yìnyín bọ́, iná sọ̀ kalẹ̀, Jèhófà sì ń mú kí òjò yìnyín rọ̀ sórí ilẹ̀ Íjíbítì.
24 Yìnyín bọ́, iná sì ń kọ mànà láàárín yìnyín náà. Yìnyín náà pọ̀ gan-an; kò sí irú rẹ̀ rí nílẹ̀ náà látìgbà tí Íjíbítì ti di orílẹ̀-èdè.
25 Yìnyín náà bọ́ lu gbogbo ohun tó wà nínú oko ní gbogbo ilẹ̀ Íjíbítì, látorí èèyàn dórí ẹranko, ó run gbogbo ewéko, ó sì run gbogbo igi oko.
26 Ilẹ̀ Góṣénì tí àwọn ọmọ Ísírẹ́lì wà nìkan ni yìnyín náà ò dé.
27 Fáráò wá ránṣẹ́ pe Mósè àti Áárónì, ó sì sọ fún wọn pé: “Mo ti ṣẹ̀ lọ́tẹ̀ yìí. Olódodo ni Jèhófà, èmi àti àwọn èèyàn mi la jẹ̀bi.
28 Ẹ bẹ Jèhófà pé kí ààrá àti yìnyín látọ̀dọ̀ Ọlọ́run dáwọ́ dúró. Lẹ́yìn náà, màá jẹ́ kí ẹ lọ, mi ò sì ní dá yín dúró mọ́.”
29 Mósè wá sọ fún un pé: “Gbàrà tí mo bá ti kúrò nílùú, màá tẹ́wọ́ síwájú Jèhófà. Ààrá náà yóò dáwọ́ dúró, yìnyín náà ò sì ní rọ̀ mọ́, kí o lè mọ̀ pé Jèhófà ló ni ayé.
30 Àmọ́ mo mọ̀ pé, síbẹ̀, ìwọ àti àwọn ìránṣẹ́ rẹ ò ní bẹ̀rù Jèhófà Ọlọ́run.”
31 Ọ̀gbọ̀ àti ọkà bálì ti run, torí pé ọkà bálì wà nínú ṣírí, ọ̀gbọ̀ sì ti yọ òdòdó.
32 Àmọ́ kò sóhun tó ṣe àlìkámà àti ọkà sípẹ́ẹ̀tì torí wọ́n máa ń pẹ́ so.
33 Mósè wá kúrò nínú ìlú lọ́dọ̀ Fáráò, ó sì tẹ́wọ́ síwájú Jèhófà, ààrá àti yìnyín náà wá dáwọ́ dúró, òjò tó ń rọ̀ náà sì dáwọ́ dúró.
34 Nígbà tí Fáráò rí i pé òjò, yìnyín àti ààrá ti dáwọ́ dúró, ló bá tún ṣẹ̀, ó sì mú kí ọkàn rẹ̀ le, òun àti àwọn ìránṣẹ́ rẹ̀.
35 Fáráò ò yí ọkàn rẹ̀ pa dà, kò sì jẹ́ kí àwọn ọmọ Ísírẹ́lì lọ, bí Jèhófà ṣe gbẹnu Mósè sọ.
10 Jèhófà wá sọ fún Mósè pé: “Wọlé lọ bá Fáráò, torí mo ti jẹ́ kí ọkàn òun àti àwọn ìránṣẹ́ rẹ̀ le, kí n lè ṣe àwọn iṣẹ́ àmì mi níwájú rẹ̀,
2 kí o sì lè sọ fún àwọn ọmọ rẹ àti àwọn ọmọ ọmọ rẹ bí mo ṣe fìyà jẹ Íjíbítì tó àti àwọn ohun tí mo ṣe sí wọn; ó sì dájú pé ẹ ó mọ̀ pé èmi ni Jèhófà.”
3 Mósè àti Áárónì wá wọlé lọ bá Fáráò, wọ́n sì sọ fún un pé: “Ohun tí Jèhófà Ọlọ́run àwọn Hébérù sọ nìyí, ‘O ò rẹ ara rẹ sílẹ̀ níwájú mi, ìgbà wo lo fẹ́ ṣèyí dà? Jẹ́ kí àwọn èèyàn mi máa lọ, kí wọ́n lè sìn mí.
4 Torí tí o ò bá jẹ́ kí àwọn èèyàn mi lọ, màá mú kí eéṣú wọ ilẹ̀ rẹ ní ọ̀la.
5 Wọ́n á bo ilẹ̀ débi pé ilẹ̀ ò ní ṣeé rí. Wọ́n á jẹ ohun tó ṣẹ́ kù fún yín ní àjẹrun, èyí tí òjò yìnyín ṣẹ́ kù, wọ́n á sì jẹ gbogbo igi tó ń hù nínú oko run.
6 Wọ́n á kún inú ilé rẹ, ilé gbogbo ìránṣẹ́ rẹ àti gbogbo ilé tó wà ní Íjíbítì dé ìwọ̀n tí àwọn bàbá rẹ àti àwọn baba ńlá rẹ kò tíì rí láti ọjọ́ tí wọ́n ti wà nílẹ̀ yìí títí dòní.’” Ni Mósè bá yíjú pa dà, ó sì kúrò lọ́dọ̀ Fáráò.
7 Àwọn ìránṣẹ́ Fáráò wá sọ fún un pé: “Ìgbà wo ni ọkùnrin yìí fẹ́ ṣèyí dà, tí yóò máa kó wa sínú ewu? Jẹ́ kí àwọn èèyàn náà máa lọ kí wọ́n lè sin Jèhófà Ọlọ́run wọn. Ṣé o ò rí i pé Íjíbítì ti run tán ni?”
8 Wọ́n wá mú Mósè àti Áárónì pa dà wá sọ́dọ̀ Fáráò, ó sì sọ fún wọn pé: “Ẹ lọ, kí ẹ lọ sin Jèhófà Ọlọ́run yín. Àmọ́ àwọn wo gan-an ló ń lọ?”
9 Ni Mósè bá sọ pé: “Tọmọdé tàgbà wa ló máa lọ, pẹ̀lú àwọn ọmọ wa lọ́kùnrin àti lóbìnrin, àwọn àgùntàn wa àti àwọn màlúù wa, torí a máa ṣe àjọyọ̀ fún Jèhófà.”
10 Ó sọ fún wọn pé: “Tí mo bá jẹ́ kí ẹ̀yin àtàwọn ọmọ yín lọ, á jẹ́ pé Jèhófà wà pẹ̀lú yín lóòótọ́! Ó ṣe kedere pé nǹkan burúkú kan wà lọ́kàn yín tí ẹ fẹ́ ṣe.
11 Mi ò gbà! Àwọn ọkúnrin yín nìkan ni kó lọ sin Jèhófà, torí ohun tí ẹ béèrè nìyẹn.” Ni wọ́n bá lé wọn kúrò níwájú Fáráò.
12 Jèhófà wá sọ fún Mósè pé: “Na ọwọ́ rẹ sórí ilẹ̀ Íjíbítì kí àwọn eéṣú lè jáde, kí wọ́n bo ilẹ̀ Íjíbítì, kí wọ́n sì run gbogbo ewéko ilẹ̀ náà tán, gbogbo ohun tí òjò yìnyín ṣẹ́ kù.”
13 Ni Mósè bá na ọ̀pá rẹ̀ sórí ilẹ̀ Íjíbítì, Jèhófà sì mú kí atẹ́gùn fẹ́ wá láti ìlà oòrùn sí ilẹ̀ náà lọ́jọ́ yẹn tọ̀sántòru. Nígbà tí ilẹ̀ mọ́, atẹ́gùn tó fẹ́ wá láti ìlà oòrùn gbé àwọn eéṣú wá.
14 Àwọn eéṣú náà kún gbogbo ilẹ̀ Íjíbítì, wọ́n sì bo gbogbo agbègbè Íjíbítì. Wọ́n ṣọṣẹ́ gan-an; eéṣú ò tíì pọ̀ tó bẹ́ẹ̀ rí, wọn ò sì ní pọ̀ tó bẹ́ẹ̀ mọ́ láé.
15 Wọ́n bo gbogbo ilẹ̀ náà, wọ́n sì mú kí ilẹ̀ náà ṣókùnkùn. Wọ́n jẹ gbogbo ewéko ilẹ̀ náà run àti gbogbo èso igi tí òjò yìnyín ṣẹ́ kù; kò sí ewé kankan lórí àwọn igi tàbí ohun ọ̀gbìn ní gbogbo ilẹ̀ Íjíbítì.
16 Ni Fáráò bá yára pe Mósè àti Áárónì, ó sì sọ pé: “Mo ti ṣẹ Jèhófà Ọlọ́run yín, mo sì ti ṣẹ̀ yín.
17 Ẹ jọ̀ọ́, ẹ dárí jì mí lẹ́ẹ̀kan ṣoṣo yìí, kí ẹ sì bẹ Jèhófà Ọlọ́run yín pé kó mú ìyọnu ńlá yìí kúrò lórí mi.”
18 Ó wá kúrò lọ́dọ̀ Fáráò, ó sì bẹ Jèhófà.
19 Jèhófà sì mú kí atẹ́gùn náà ṣẹ́rí pa dà, ó wá ń fẹ́ lọ sí ìwọ̀ oòrùn, atẹ́gùn náà sì le gan-an. Ó gbé àwọn eéṣú náà lọ, ó sì gbá wọn sínú Òkun Pupa. Eéṣú kankan ò ṣẹ́ kù ní gbogbo ilẹ̀ Íjíbítì.
20 Síbẹ̀, Jèhófà jẹ́ kí ọkàn Fáráò le, kò sì jẹ́ kí àwọn ọmọ Ísírẹ́lì lọ.
21 Jèhófà wá sọ fún Mósè pé: “Na ọwọ́ rẹ sí ọ̀run, kí òkùnkùn lè bo ilẹ̀ Íjíbítì, òkùnkùn tó máa ṣú biribiri débi pé á fẹ́rẹ̀ẹ́ ṣeé fọwọ́ bà.”
22 Lẹ́sẹ̀kẹsẹ̀, Mósè na ọwọ́ rẹ̀ sí ọ̀run, òkùnkùn biribiri sì ṣú bo gbogbo ilẹ̀ Íjíbítì fún ọjọ́ mẹ́ta.
23 Wọn ò rí ara wọn, ìkankan nínú wọn ò sì kúrò níbi tó wà fún ọjọ́ mẹ́ta; àmọ́ ìmọ́lẹ̀ wà níbi tí gbogbo àwọn ọmọ Ísírẹ́lì ń gbé.
24 Fáráò wá pe Mósè, ó sì sọ pé: “Ẹ lọ sin Jèhófà. Àwọn àgùntàn àti màlúù yín nìkan ni ẹ ò ní kó lọ. Àwọn ọmọ yín pàápàá lè bá yín lọ.”
25 Àmọ́ Mósè sọ pé: “Ìwọ náà máa fún wa ní ohun tí a máa fi rúbọ àti èyí tí a máa fi rú ẹbọ sísun, a ó sì fi rúbọ sí Jèhófà Ọlọ́run wa.
26 Àwọn ẹran ọ̀sìn wa náà máa bá wa lọ. A ò ní jẹ́ kí ẹran kankan ṣẹ́ kù, torí a máa lò lára wọn láti jọ́sìn Jèhófà Ọlọ́run wa, a ò sì mọ ohun tí a máa fi rúbọ sí Jèhófà àfi tí a bá débẹ̀.”
27 Jèhófà jẹ́ kí ọkàn Fáráò le, kò sì gbà kí wọ́n lọ.
28 Fáráò sọ fún Mósè pé: “Kúrò níwájú mi! O ò gbọ́dọ̀ tún fi ojú kàn mí mọ́, torí ọjọ́ tí o bá fi ojú kàn mí ni wàá kú.”
29 Mósè wá fèsì pé: “Bí o ṣe sọ, mi ò ní fojú kàn ọ́ mọ́.”
11 Jèhófà wá sọ fún Mósè pé: “Ó ku ìyọnu kan tí màá mú wá sórí Fáráò àti Íjíbítì. Lẹ́yìn náà, ó máa jẹ́ kí ẹ kúrò níbí. Ṣe ló máa lé yín kúrò níbí nígbà tó bá gbà pé kí ẹ máa lọ.
2 Torí náà, sọ fún àwọn èèyàn náà pé kí gbogbo ọkùnrin àti obìnrin béèrè àwọn nǹkan tí wọ́n fi fàdákà àti wúrà ṣe lọ́wọ́ ọmọnìkejì wọn.”
3 Jèhófà sì jẹ́ kí àwọn èèyàn náà rí ojúure àwọn ará Íjíbítì. Mósè fúnra rẹ̀ ti wá di ẹni ńlá nílẹ̀ Íjíbítì lójú àwọn ìránṣẹ́ Fáráò àti àwọn èèyàn náà.
4 Mósè wá sọ pé: “Ohun tí Jèhófà sọ nìyí, ‘Tó bá ti fẹ́rẹ̀ẹ́ di ọ̀gànjọ́ òru, màá lọ sí àárín Íjíbítì,
5 gbogbo àkọ́bí nílẹ̀ Íjíbítì yóò sì kú, látorí àkọ́bí Fáráò tó wà lórí ìtẹ́ dórí àkọ́bí ẹrúbìnrin tó ń lọ nǹkan lórí ọlọ àti gbogbo àkọ́bí ẹran ọ̀sìn.
6 Igbe ẹkún máa pọ̀ gan-an ní gbogbo ilẹ̀ Íjíbítì, irú èyí tí kò tíì ṣẹlẹ̀ rí, irú ẹ̀ ò sì ní ṣẹlẹ̀ mọ́.
7 Àmọ́, ajá ò tiẹ̀ ní gbó àwọn ọmọ Ísírẹ́lì, àwọn àti ẹran ọ̀sìn wọn, kí ẹ lè mọ̀ pé Jèhófà lè fi ìyàtọ̀ sáàárín àwọn ará Íjíbítì àti àwọn ọmọ Ísírẹ́lì.’
8 Ó dájú pé gbogbo ìránṣẹ́ rẹ yóò wá bá mi, wọ́n á wólẹ̀ fún mi, wọ́n á sì sọ pé, ‘Máa lọ, ìwọ àti gbogbo èèyàn tó ń tẹ̀ lé ọ.’ Lẹ́yìn náà, èmi yóò lọ.” Ló bá fi ìbínú kúrò níwájú Fáráò.
9 Jèhófà wá sọ fún Mósè pé: “Fáráò ò ní fetí sí yín, kí iṣẹ́ ìyanu mi lè pọ̀ sí i nílẹ̀ Íjíbítì.”
10 Mósè àti Áárónì ṣe gbogbo iṣẹ́ ìyanu yìí níwájú Fáráò, àmọ́ Jèhófà jẹ́ kí ọkàn Fáráò le, kò sì jẹ́ kí àwọn ọmọ Ísírẹ́lì kúrò ní ilẹ̀ rẹ̀.
13 Jèhófà tún sọ fún Mósè pé:
2 “Ya gbogbo àkọ́bí ọkùnrin nínú àwọn ọmọ Ísírẹ́lì sí mímọ́ fún mi. Tèmi ni àkọ́bí yín lọ́kùnrin àti àkọ́bí ẹran yín tó jẹ́ akọ.”
3 Mósè wá sọ fún àwọn èèyàn náà pé: “Ẹ máa rántí ọjọ́ yìí tí ẹ kúrò ní Íjíbítì, ní ilé ẹrú, torí ọwọ́ agbára ni Jèhófà fi mú yín kúrò níbí. Torí náà, ẹ ò gbọ́dọ̀ jẹ ohunkóhun tó ní ìwúkàrà.
4 Òní yìí, nínú oṣù Ábíbù lẹ máa kúrò.
5 Tí Jèhófà bá ti mú yín dé ilẹ̀ àwọn ọmọ Kénáánì, àwọn ọmọ Hétì, àwọn Ámórì, àwọn Hífì àti àwọn ará Jébúsì, ilẹ̀ tó búra fún àwọn baba ńlá yín pé òun máa fún yín, ilẹ̀ tí wàrà àti oyin ti ń ṣàn, kí ẹ máa ṣe ayẹyẹ yìí ní oṣù yìí.
6 Ọjọ́ méje ni kí ẹ fi jẹ búrẹ́dì aláìwú, ẹ ó sì ṣe àjọyọ̀ fún Jèhófà ní ọjọ́ keje.
7 Búrẹ́dì aláìwú ni kí ẹ jẹ fún ọjọ́ méje náà; ohunkóhun tó bá ní ìwúkàrà ò gbọ́dọ̀ sí lọ́wọ́ yín, kò sì gbọ́dọ̀ sí àpòrọ́ kíkan lọ́wọ́ yín ní gbogbo ilẹ̀ yín.
8 Kí ẹ sì sọ fún ọmọ yín ní ọjọ́ yẹn pé, ‘Torí ohun tí Jèhófà ṣe fún mi nígbà tí mo kúrò ní Íjíbítì ni.’
9 Yóò jẹ́ àmì fún yín lára ọwọ́ yín àti ìrántí ní iwájú orí yín, kí òfin Jèhófà bàa lè wà ní ẹnu yín, torí ọwọ́ agbára ni Jèhófà fi mú yín kúrò ní Íjíbítì.
10 Kí ẹ máa pa òfin yìí mọ́ ní àkókò rẹ̀ lọ́dọọdún.
11 “Tí Jèhófà bá ti mú yín dé ilẹ̀ àwọn ọmọ Kénáánì, ilẹ̀ tó búra nípa rẹ̀ fún ẹ̀yin àti àwọn baba ńlá yín pé òun máa fún yín,
12 kí ẹ ya gbogbo àkọ́bí ọkùnrin sọ́tọ̀ fún Jèhófà, pẹ̀lú gbogbo àkọ́bí ẹran ọ̀sìn yín tó jẹ́ akọ. Jèhófà ló ni àwọn akọ.
13 Kí ẹ fi àgùntàn ra gbogbo àkọ́bí kẹ́tẹ́kẹ́tẹ́ pa dà, tí ẹ ò bá sì rà á pa dà, kí ẹ ṣẹ́ ọrùn rẹ̀. Kí ẹ sì ra gbogbo àkọ́bí nínú àwọn ọmọkùnrin yín pa dà.
14 “Ní ọjọ́ iwájú, tí ọmọ yín bá bi yín pé, ‘Kí ni èyí túmọ̀ sí?’ kí ẹ sọ fún un pé, ‘Ọwọ́ agbára ni Jèhófà fi mú wa kúrò ní Íjíbítì, kúrò ní ilé ẹrú.
15 Nígbà tí Fáráò ń ṣe orí kunkun, tí kò jẹ́ ká lọ, Jèhófà pa gbogbo àkọ́bí ní ilẹ̀ Íjíbítì, látorí àkọ́bí èèyàn dórí àkọ́bí ẹranko. Ìdí nìyẹn tí mo fi ń fi gbogbo akọ tó jẹ́ àkọ́bí nínú ẹran ọ̀sìn rúbọ sí Jèhófà, tí mo sì ra gbogbo àkọ́bí ọmọkùnrin mi pa dà.’
16 Kí èyí jẹ́ àmì lára ọwọ́ yín àti aṣọ ìwérí ní iwájú orí yín, torí ọwọ́ agbára ni Jèhófà fi mú wa kúrò ní Íjíbítì.”
17 Nígbà tí Fáráò ní kí àwọn èèyàn náà máa lọ, Ọlọ́run ò darí wọn gba ọ̀nà ilẹ̀ àwọn Filísínì, bó tiẹ̀ jẹ́ pé ó wà nítòsí, torí Ọlọ́run sọ pé: “Àwọn èèyàn náà lè yí èrò pa dà tí wọ́n bá gbógun jà wọ́n, wọ́n á sì pa dà sí Íjíbítì.”
18 Torí náà, Ọlọ́run mú kí àwọn èèyàn náà lọ yí gba ọ̀nà aginjù tó wà lẹ́gbẹ̀ẹ́ Òkun Pupa. Ṣe ni àwọn ọmọ Ísírẹ́lì tò lọ́wọ̀ọ̀wọ́ nígbà tí wọ́n kúrò ní ilẹ̀ Íjíbítì.
19 Mósè kó àwọn egungun Jósẹ́fù dání, torí Jósẹ́fù ti mú kí àwọn ọmọ Ísírẹ́lì fi òótọ́ inú búra pé: “Ó dájú pé Ọlọ́run ò ní gbàgbé yín. Kí ẹ kó egungun mi dání kúrò níbí.”
20 Wọ́n kúrò ní Súkótù, wọ́n sì pàgọ́ sí Étámù létí aginjù.
21 Ní ọ̀sán, Jèhófà máa ń lọ níwájú wọn nínú ọwọ̀n ìkùukùu kó lè máa darí wọn lójú ọ̀nà, àmọ́ ní òru, ó máa ń lọ níwájú wọn nínú ọwọ̀n iná kó lè fún wọn ní ìmọ́lẹ̀, kí wọ́n lè máa bá ìrìn àjò wọn lọ tọ̀sántòru.
22 Ọwọ̀n ìkùukùu náà kì í kúrò níwájú àwọn èèyàn náà lọ́sàn-án, ọwọ̀n iná kì í sì í kúrò lóru.
17 Gbogbo àpéjọ àwọn ọmọ Ísírẹ́lì kúrò ní aginjù Sínì láti ibì kan sí ibòmíì bí Jèhófà ṣe pàṣẹ, wọ́n sì pàgọ́ sí Réfídímù. Àmọ́ àwọn èèyàn náà ò rí omi mu.
2 Àwọn èèyàn náà wá bẹ̀rẹ̀ sí í bá Mósè jà, wọ́n sì ń sọ pé: “Fún wa lómi mu.” Àmọ́ Mósè bi wọ́n pé: “Kí ló dé tí ẹ̀ ń bá mi jà? Kí ló dé tí ẹ̀ ń dán Jèhófà wò?”
3 Síbẹ̀ òùngbẹ ń gbẹ àwọn èèyàn náà gan-an níbẹ̀, wọ́n sì ń kùn sí Mósè ṣáá, wọ́n ń sọ pé: “Kí ló dé tí o mú wa kúrò ní Íjíbítì kí o lè fi òùngbẹ pa àwa àti àwọn ọmọ wa àti àwọn ẹran ọ̀sìn wa?”
4 Níkẹyìn, Mósè ké pe Jèhófà, ó ní: “Kí ni màá ti ṣe àwọn èèyàn yìí sí? Wọn ò ní pẹ́ sọ mí lókùúta!”
5 Jèhófà wá sọ fún Mósè pé: “Máa lọ níwájú àwọn èèyàn náà, kí o sì mú lára àwọn àgbààgbà Ísírẹ́lì dání pẹ̀lú ọ̀pá rẹ tí o fi lu odò Náílì. Mú un dání kí o sì máa lọ.
6 Wò ó! Èmi yóò dúró níwájú rẹ lórí àpáta tó wà ní Hórébù. Kí o lu àpáta náà, omi yóò jáde látinú rẹ̀, àwọn èèyàn náà á sì mu ún.” Mósè ṣe bẹ́ẹ̀ níṣojú àwọn àgbààgbà Ísírẹ́lì.
7 Ó wá pe ibẹ̀ ní Másà àti Mẹ́ríbà, torí pé àwọn ọmọ Ísírẹ́lì bá a jà àti pé wọ́n dán Jèhófà wò, wọ́n ní: “Ṣé Jèhófà wà láàárín wa àbí kò sí?”
8 Àwọn ọmọ Ámálékì wá bá Ísírẹ́lì jà ní Réfídímù.
9 Ni Mósè bá sọ fún Jóṣúà pé: “Bá wa yan àwọn ọkùnrin, kí o sì lọ bá àwọn ọmọ Ámálékì jà. Ní ọ̀la, màá dúró sórí òkè, màá sì mú ọ̀pá Ọlọ́run tòótọ́ dání.”
10 Jóṣúà ṣe ohun tí Mósè sọ fún un, ó sì bá àwọn ọmọ Ámálékì jà. Mósè, Áárónì àti Húrì   wá gun òkè náà lọ.
11 Tí ọwọ́ Mósè bá wà lókè, àwọn ọmọ Ísírẹ́lì máa ń borí, àmọ́ tó bá ti lè gbé ọwọ́ rẹ̀ wálẹ̀, àwọn ọmọ Ámálékì á máa borí.
12 Nígbà tí ọwọ́ bẹ̀rẹ̀ sí í ro Mósè, wọ́n gbé òkúta kan sábẹ́ rẹ̀, ó sì jókòó lé e. Áárónì àti Húrì wá dúró sí ẹ̀gbẹ́ Mósè lọ́tùn-ún àti lósì, wọ́n bá a gbé ọwọ́ rẹ̀ sókè, ọwọ́ rẹ̀ sì dúró gbọn-in títí oòrùn fi wọ̀.
13 Bí Jóṣúà ṣe fi idà ṣẹ́gun Ámálékì àti àwọn èèyàn rẹ̀ nìyẹn.
14 Jèhófà wá sọ fún Mósè pé: “Kọ ọ̀rọ̀ yìí sínú ìwé fún ìrántí, kí o sì tún un sọ fún Jóṣúà pé, ‘Màá mú kí wọ́n gbàgbé Ámálékì pátápátá lábẹ́ ọ̀run.’”
15 Mósè mọ pẹpẹ kan, ó sì sọ ọ́ ní Jèhófà-nisì,
16 ó ní: “Torí ó gbé ọwọ́ sókè sí ìtẹ́ Jáà, Jèhófà yóò máa gbógun ja Ámálékì láti ìran dé ìran.”
18 Jẹ́tírò àlùfáà Mídíánì, bàbá ìyàwó Mósè gbọ́ nípa gbogbo ohun tí Ọlọ́run ti ṣe fún Mósè àti fún àwọn ọmọ Ísírẹ́lì tó jẹ́ èèyàn rẹ̀, bí Jèhófà ṣe mú Ísírẹ́lì kúrò ní Íjíbítì.
2 Jẹ́tírò bàbá ìyàwó Mósè ti mú Sípórà ìyàwó Mósè sọ́dọ̀ nígbà tó ní kó pa dà sọ́dọ̀ Jẹ́tírò,
3 pẹ̀lú àwọn ọmọkùnrin rẹ̀ méjèèjì. Ọ̀kan ń jẹ́ Gẹ́ṣómù, torí Mósè sọ pé, “mo ti di àjèjì nílẹ̀ òkèèrè.”
4 Èkejì ń jẹ́ Élíésérì, torí ó sọ pé, “Ọlọ́run bàbá mi ni olùrànlọ́wọ́ mi, ẹni tó gbà mí lọ́wọ́ idà Fáráò.”
5 Jẹ́tírò, bàbá ìyàwó Mósè, pẹ̀lú àwọn ọmọ Mósè àti ìyàwó rẹ̀ wá bá Mósè ní aginjù níbi tó pàgọ́ sí, ní òkè Ọlọ́run tòótọ́.
6 Ó ránṣẹ́ sí Mósè pé: “Èmi, Jẹ́tírò bàbá ìyàwó rẹ ń bọ̀ wá bá ọ, pẹ̀lú ìyàwó rẹ àti àwọn ọmọ rẹ̀ méjèèjì.”
7 Lójú ẹsẹ̀, Mósè lọ pàdé bàbá ìyàwó rẹ̀, ó wólẹ̀, ó sì fi ẹnu kò ó lẹ́nu. Wọ́n béèrè àlàáfíà ara wọn, wọ́n sì wọ inú àgọ́.
8 Mósè sọ fún bàbá ìyàwó rẹ̀ nípa gbogbo ohun tí Jèhófà ṣe sí Fáráò àti Íjíbítì torí Ísírẹ́lì, gbogbo ìyà tó jẹ wọ́n lọ́nà àti bí Jèhófà ṣe gbà wọ́n sílẹ̀.
9 Inú Jẹ́tírò dùn torí gbogbo ohun rere tí Jèhófà ṣe fún Ísírẹ́lì, bó ṣe gbà wọ́n sílẹ̀ kúrò ní Íjíbítì.
10 Jẹ́tírò wá sọ pé: “Ẹ yin Jèhófà, ẹni tó gbà yín sílẹ̀ kúrò ní Íjíbítì àti lọ́wọ́ Fáráò, tó sì gba àwọn èèyàn náà kúrò lọ́wọ́ àwọn ará Íjíbítì.
11 Mo ti wá mọ̀ báyìí pé Jèhófà tóbi ju gbogbo ọlọ́run yòókù lọ torí ohun tó ṣe sí àwọn tí kò ka àwọn èèyàn rẹ̀ sí.”
12 Jẹ́tírò bàbá ìyàwó Mósè wá mú ẹbọ sísun àtàwọn ẹbọ míì wá fún Ọlọ́run, Áárónì àti gbogbo àgbààgbà Ísírẹ́lì sì bá bàbá ìyàwó Mósè jẹun níwájú Ọlọ́run tòótọ́.
13 Ní ọjọ́ kejì, Mósè jókòó bí ìṣe rẹ̀ láti dá ẹjọ́ fún àwọn èèyàn náà, àwọn èèyàn náà sì dúró níwájú Mósè láti àárọ̀ ṣúlẹ̀.
14 Nígbà tí bàbá ìyàwó Mósè rí gbogbo ohun tí Mósè ń ṣe fún àwọn èèyàn náà, ó ní: “Kí lò ń ṣe fún àwọn èèyàn yìí? Kí ló dé tí ìwọ nìkan jókòó síbí, tí gbogbo èèyàn dúró síwájú rẹ láti àárọ̀ ṣúlẹ̀?”
15 Mósè sọ fún bàbá ìyàwó rẹ̀ pé: “Torí pé àwọn èèyàn ń wá sọ́dọ̀ mi kí n lè bá wọn wádìí ọ̀rọ̀ lọ́wọ́ Ọlọ́run ni.
16 Tí ẹjọ́ kan bá délẹ̀, wọ́n á gbé e wá sọ́dọ̀ mi, màá sì ṣèdájọ́ ẹnì kìíní àti ẹnì kejì, màá jẹ́ kí wọ́n mọ àwọn ìpinnu Ọlọ́run tòótọ́ àti àwọn òfin rẹ̀.”
17 Bàbá ìyàwó Mósè sọ fún un pé: “Ohun tí ò ń ṣe yìí kò dáa.
18 Ó máa tán ìwọ àtàwọn èèyàn tó wà pẹ̀lú rẹ lókun, torí ẹrù yìí ti pọ̀ jù fún ọ, o ò lè dá rù ú.
19 Gbọ́ ohun tí mo fẹ́ sọ fún ọ. Jẹ́ kí n gbà ọ́ nímọ̀ràn, Ọlọ́run yóò sì wà pẹ̀lú rẹ. Ìwọ máa ṣe aṣojú àwọn èèyàn náà lọ́dọ̀ Ọlọ́run tòótọ́, kí o sì máa kó ẹjọ́ náà tọ Ọlọ́run tòótọ́ lọ.
20 Kí o kìlọ̀ fún wọn nípa ohun tí àwọn ìlànà àtàwọn òfin sọ, kí o sì jẹ́ kí wọ́n mọ ọ̀nà tí wọ́n á máa rìn àti ohun tí wọ́n á máa ṣe.
21 Àmọ́ kí o yan àwọn ọkùnrin tó kúnjú ìwọ̀n nínú àwọn èèyàn náà, àwọn tó bẹ̀rù Ọlọ́run, tí wọ́n ṣeé fọkàn tán, tí wọ́n sì kórìíra èrè tí kò tọ́, kí o wá fi àwọn yìí ṣe olórí wọn, kí wọ́n jẹ́ olórí ẹgbẹẹgbẹ̀rún, olórí ọgọ́rọ̀ọ̀rún, olórí àràádọ́ta àti olórí mẹ́wàá-mẹ́wàá.
22 Kí wọ́n máa dá ẹjọ́ tí àwọn èèyàn náà bá gbé wá. Kí wọ́n máa gbé gbogbo ẹjọ́ tó bá ṣòroó dá wá sọ́dọ̀ rẹ, àmọ́ kí wọ́n máa dá àwọn ẹjọ́ tí kò tó nǹkan. Jẹ́ kí wọ́n bá ọ gbé lára ẹrù yìí kí nǹkan lè rọrùn fún ọ.
23 Tí o bá ṣe bẹ́ẹ̀, tí Ọlọ́run sì pa á láṣẹ fún ọ, wàá lè gbé ẹrù yìí, gbogbo èèyàn á sì fi ìtẹ́lọ́rùn pa dà sílé wọn.”
24 Lẹ́sẹ̀kẹsẹ̀, Mósè fetí sí ohun tí bàbá ìyàwó rẹ̀ sọ, ó sì ṣe gbogbo ohun tó sọ.
25 Mósè yan àwọn ọkùnrin tó kúnjú ìwọ̀n nínú gbogbo Ísírẹ́lì, ó sì fi wọ́n ṣe olórí àwọn èèyàn náà, ó fi wọ́n ṣe olórí ẹgbẹẹgbẹ̀rún, olórí ọgọ́rọ̀ọ̀rún, olórí àràádọ́ta àti olórí àwọn mẹ́wàá-mẹ́wàá.
26 Wọ́n ń bá àwọn èèyàn náà dá ẹjọ́ tí wọ́n bá gbé wá. Wọ́n máa ń gbé ẹjọ́ tó bá ṣòroó dá lọ sọ́dọ̀ Mósè, àmọ́ wọ́n máa ń dá àwọn ẹjọ́ tí kò tó nǹkan.
27 Lẹ́yìn náà, Mósè sin bàbá ìyàwó rẹ̀ sọ́nà, ó sì pa dà sí ilẹ̀ rẹ̀.
19 Ní ọjọ́ tó pé oṣù mẹ́ta tí àwọn ọmọ Ísírẹ́lì kúrò ní ilẹ̀ Íjíbítì, wọ́n dé aginjù Sínáì.
2 Wọ́n ṣí kúrò ní Réfídímù, wọ́n dé aginjù Sínáì, wọ́n sì pàgọ́ sí aginjù náà. Ísírẹ́lì pàgọ́ síbẹ̀ níwájú òkè náà.
3 Mósè wá gòkè lọ bá Ọlọ́run tòótọ́, Jèhófà sì pè é láti òkè náà pé: “Ohun tí ìwọ yóò sọ fún ilé Jékọ́bù àti àwọn ọmọ Ísírẹ́lì nìyí,
4 ‘Ẹ ti fojú ara yín rí ohun tí mo ṣe sí àwọn ará Íjíbítì, kí n lè fi àwọn ìyẹ́ idì gbé yín wá sọ́dọ̀ ara mi.
5 Tí ẹ bá ṣègbọràn sí ohùn mi délẹ̀délẹ̀, tí ẹ sì pa májẹ̀mú mi mọ́, ó dájú pé ẹ ó di ohun ìní mi pàtàkì nínú gbogbo èèyàn, torí gbogbo ayé jẹ́ tèmi.
6 Ẹ ó di ìjọba àwọn àlùfáà àti orílẹ̀-èdè mímọ́ fún mi.’ Ohun tí ìwọ yóò sọ fún àwọn ọmọ Ísírẹ́lì nìyẹn.”
7 Mósè wá pe àwọn àgbààgbà láàárín àwọn èèyàn náà, ó sì sọ fún wọn nípa gbogbo ọ̀rọ̀ yìí tí Jèhófà pa láṣẹ fún un.
8 Lẹ́yìn náà, gbogbo àwọn èèyàn náà fohùn ṣọ̀kan, wọ́n fèsì pé: “Gbogbo ohun tí Jèhófà sọ la múra tán láti ṣe.” Lẹ́sẹ̀kẹsẹ̀, Mósè mú èsì àwọn èèyàn náà tọ Jèhófà lọ.
9 Jèhófà sọ fún Mósè pé: “Wò ó! Màá wá sọ́dọ̀ rẹ nínú ìkùukùu tó ṣú dùdù, kí àwọn èèyàn náà lè gbọ́ nígbà tí mo bá ń bá ọ sọ̀rọ̀, kí wọ́n sì lè tipa bẹ́ẹ̀ máa gba ìwọ náà gbọ́.” Lẹ́yìn náà, Mósè mú èsì àwọn èèyàn náà tọ Jèhófà lọ.
10 Jèhófà wá sọ fún Mósè pé: “Lọ bá àwọn èèyàn náà, kí o sọ wọ́n di mímọ́ lónìí àti lọ́la, kí wọ́n sì fọ aṣọ wọn.
11 Kí wọ́n múra sílẹ̀ de ọjọ́ kẹta, torí pé ní ọjọ́ kẹta, Jèhófà yóò sọ̀ kalẹ̀ sórí Òkè Sínáì níṣojú gbogbo àwọn èèyàn náà.
12 Kí o pa ààlà yí òkè náà ká fún àwọn èèyàn náà, kí o sì sọ fún wọn pé, ‘Ẹ má gun òkè náà, ẹ má sì fara kan ààlà rẹ̀. Ó dájú pé ẹnikẹ́ni tó bá fara kan òkè náà yóò kú.
13 Ẹnì kankan ò gbọ́dọ̀ fọwọ́ kan ẹni náà, ṣe ni kí ẹ sọ ọ́ lókùúta tàbí kí ẹ gún un ní àgúnyọ. Ẹ ò ní dá ẹ̀mí rẹ̀ sí, yálà ẹranko ni tàbí èèyàn.’ Àmọ́ tí ìró ìwo àgbò bá ti dún, kí àwọn èèyàn náà wá sí òkè náà.”
14 Lẹ́yìn náà, Mósè sọ̀ kalẹ̀ látorí òkè, ó sì lọ bá àwọn èèyàn náà. Ó bẹ̀rẹ̀ sí í sọ àwọn èèyàn náà di mímọ́, wọ́n sì fọ aṣọ wọn.
15 Ó sọ fún wọn pé: “Ẹ múra sílẹ̀ de ọjọ́ kẹta. Ẹ má ṣe ní ìbálòpọ̀.”
16 Ní àárọ̀ ọjọ́ kẹta, ààrá sán, mànàmáná kọ. Àwọsánmà ṣú bo orí òkè, ìró ìwo sì dún sókè gan-an, ẹ̀rù wá ń ba gbogbo àwọn tó wà nínú àgọ́.
17 Mósè sì mú àwọn èèyàn náà kúrò nínú àgọ́ láti pàdé Ọlọ́run tòótọ́, wọ́n dúró ní ìsàlẹ̀ òkè náà.
18 Èéfín ń rú ní gbogbo Òkè Sínáì, torí Jèhófà sọ̀ kalẹ̀ sórí rẹ̀ nínú iná; èéfín rẹ̀ sì ń lọ sókè bíi ti iná ìléru, gbogbo òkè náà sì ń mì tìtì.
19 Bí ìró ìwo náà ṣe túbọ̀ ń dún kíkankíkan, Mósè sọ̀rọ̀, Ọlọ́run tòótọ́ sì dá a lóhùn.
20 Jèhófà wá sọ̀ kalẹ̀ sórí Òkè Sínáì. Lẹ́yìn náà, Jèhófà pe Mósè wá sí orí òkè náà, Mósè sì gòkè lọ.
21 Jèhófà wá sọ fún Mósè pé: “Sọ̀ kalẹ̀, kí o lọ kìlọ̀ fún àwọn èèyàn náà pé kí wọ́n má fi dandan wá ọ̀nà láti wo Jèhófà, kí ọ̀pọ̀ nínú wọn má bàa pa run.
22 Jẹ́ kí àwọn àlùfáà tó ń wá síwájú Jèhófà déédéé sọ ara wọn di mímọ́, kí Jèhófà má bàa pa wọ́n.”
23 Mósè wá sọ fún Jèhófà pé: “Àwọn èèyàn náà ò lè wá sórí Òkè Sínáì, torí o ti kìlọ̀ fún wa tẹ́lẹ̀ pé, ‘Pa ààlà yí òkè náà ká, kí o sì yà á sí mímọ́.’”
24 Àmọ́ Jèhófà sọ fún un pé: “Lọ, sọ̀ kalẹ̀, kí o sì pa dà wá sókè, ìwọ àti Áárónì, àmọ́ má ṣe jẹ́ kí àwọn àlùfáà àti àwọn èèyàn náà fipá gòkè wá sọ́dọ̀ Jèhófà, kó má bàa pa wọ́n.”
25 Mósè wá sọ̀ kalẹ̀ lọ bá àwọn èèyàn náà, ó sì sọ fún wọn.
20 Ọlọ́run wá sọ gbogbo ọ̀rọ̀ yìí, ó ní:
2 “Èmi ni Jèhófà Ọlọ́run rẹ, ẹni tó mú ọ kúrò ní ilẹ̀ Íjíbítì, kúrò ní ilé ẹrú.
3 O ò gbọ́dọ̀ ní ọlọ́run kankan yàtọ̀ sí mi.
4 “O ò gbọ́dọ̀ gbẹ́ ère kankan fún ara rẹ tàbí kí o ṣe ohun kan tó dà bí ohunkóhun lókè ọ̀run tàbí ní ayé tàbí nínú omi nísàlẹ̀.
5 O ò gbọ́dọ̀ forí balẹ̀ fún wọn tàbí kí o jẹ́ kí wọ́n tàn ọ́ láti sìn wọ́n, torí èmi Jèhófà Ọlọ́run rẹ jẹ́ Ọlọ́run tó fẹ́ kí o máa sin òun nìkan ṣoṣo, tó ń fi ìyà ẹ̀ṣẹ̀ àwọn bàbá jẹ àwọn ọmọ, dórí ìran kẹta àti ìran kẹrin àwọn tó kórìíra mi,
6 àmọ́ tó ń fi ìfẹ́ tí kì í yẹ̀ hàn sí àwọn tó nífẹ̀ẹ́ mi títí dé ẹgbẹ̀rún ìran wọn, tí wọ́n sì ń pa àwọn àṣẹ mi mọ́.
7 “O ò gbọ́dọ̀ lo orúkọ Jèhófà Ọlọ́run rẹ lọ́nà tí kò tọ́, torí Jèhófà kò ní ṣàìfi ìyà jẹ ẹni tó bá lo orúkọ Rẹ̀ lọ́nà tí kò tọ́.
8 “Máa rántí ọjọ́ Sábáàtì, kí o lè yà á sí mímọ́.
9 Ọjọ́ mẹ́fà ni kí o fi ṣiṣẹ́, kí o sì fi ṣe gbogbo iṣẹ́ rẹ,
10 àmọ́ ọjọ́ keje jẹ́ sábáàtì fún Jèhófà Ọlọ́run rẹ. O ò gbọ́dọ̀ ṣiṣẹ́ kankan, ìwọ àti ọmọkùnrin rẹ àti ọmọbìnrin rẹ àti ẹrúkùnrin rẹ àti ẹrúbìnrin rẹ àti ẹran ọ̀sìn rẹ àti àjèjì tí ẹ jọ ń gbé.
11 Torí ọjọ́ mẹ́fà ni Jèhófà fi dá ọ̀run àti ayé, òkun àti gbogbo ohun tó wà nínú wọn, ó sì bẹ̀rẹ̀ sí í sinmi ní ọjọ́ keje. Ìdí nìyẹn tí Jèhófà fi bù kún ọjọ́ Sábáàtì, tó sì yà á sí mímọ́.
12 “Bọlá fún bàbá rẹ àti ìyá rẹ, kí ẹ̀mí rẹ lè gùn lórí ilẹ̀ tí Jèhófà Ọlọ́run rẹ máa fún ọ.
13 “O ò gbọ́dọ̀ pààyàn.
14 “O ò gbọ́dọ̀ ṣe àgbèrè.
15 “O ò gbọ́dọ̀ jalè.
16 “O ò gbọ́dọ̀ jẹ́rìí èké sí ọmọnìkejì rẹ.
17 “O ò gbọ́dọ̀ jẹ́ kí ilé ọmọnìkejì rẹ wọ̀ ọ́ lójú. Ojú rẹ ò sì gbọ́dọ̀ wọ ìyàwó ọmọnìkejì rẹ tàbí ẹrúkùnrin rẹ̀ tàbí ẹrúbìnrin rẹ̀ tàbí akọ màlúù rẹ̀ tàbí kẹ́tẹ́kẹ́tẹ́ rẹ̀ tàbí ohunkóhun tó jẹ́ ti ọmọnìkejì rẹ.”
18 Gbogbo àwọn èèyàn náà ń rí ààrá tó ń sán àti mànàmáná tó ń kọ yẹ̀rì, wọ́n ń gbọ́ ìró ìwo, wọ́n sì ń rí òkè tó ń yọ èéfín; àwọn ohun tí wọ́n rí yìí bà wọ́n lẹ́rù, wọ́n sì ń gbọ̀n, wọ́n wá dúró ní òkèèrè.
19 Torí náà, wọ́n sọ fún Mósè pé: “Ìwọ ni kí o máa bá wa sọ̀rọ̀, a ó sì fetí sílẹ̀. Má ṣe jẹ́ kí Ọlọ́run bá wa sọ̀rọ̀ ká má bàa kú.”
20 Mósè wá sọ fún àwọn èèyàn náà pé: “Ẹ má bẹ̀rù, torí ṣe ni Ọlọ́run tòótọ́ wá dán yín wò, kí ẹ lè máa bẹ̀rù rẹ̀ kí ẹ má bàa ṣẹ̀.”
21 Àwọn èèyàn náà ò kúrò ní ọ̀ọ́kán níbi tí wọ́n dúró sí, àmọ́ Mósè sún mọ́ ìkùukùu tó ṣú dùdù náà níbi tí Ọlọ́run tòótọ́ wà.
22 Jèhófà wá sọ fún Mósè pé: “Ohun tí ìwọ yóò sọ fún àwọn ọmọ Ísírẹ́lì nìyí, ‘Ẹ̀yin fúnra yín rí i pé láti ọ̀run ni mo ti bá yín sọ̀rọ̀.
23 Ẹ ò gbọ́dọ̀ ṣe àwọn ọlọ́run fàdákà láti máa sìn wọ́n pẹ̀lú mi, ẹ ò sì gbọ́dọ̀ ṣe àwọn ọlọ́run wúrà fún ara yín.
24 Fi erùpẹ̀ mọ pẹpẹ fún mi, kí o sì rú àwọn ẹbọ sísun rẹ lórí rẹ̀, pẹ̀lú àwọn ẹbọ ìrẹ́pọ̀ rẹ, agbo ẹran rẹ àti ọ̀wọ́ ẹran rẹ. Gbogbo ibi tí mo bá ti mú kí wọ́n rántí orúkọ mi ni màá ti wá bá ọ, tí màá sì bù kún ọ.
25 Tí o bá fi òkúta ṣe pẹpẹ fún mi, o ò gbọ́dọ̀ lo òkúta tí o fi irinṣẹ́ gbẹ́. Torí tí o bá lo irinṣẹ́ rẹ lára rẹ̀, wàá sọ ọ́ di aláìmọ́.
26 O ò sì gbọ́dọ̀ fi àtẹ̀gùn gun pẹpẹ mi, kí abẹ́ rẹ má bàa hàn lórí rẹ̀.’
22 “Tí ẹnì kan bá jí akọ màlúù tàbí àgùntàn, tó sì pa á tàbí tó tà á, kó fi akọ màlúù márùn-ún dípò akọ màlúù náà, kó sì fi àgùntàn mẹ́rin dípò àgùntàn náà.
2 (“Tí ẹ bá rí olè kan níbi tó ti ń fọ́lé, tí ẹ lù ú, tó sì kú, ẹnikẹ́ni ò ní jẹ̀bi ẹ̀jẹ̀ rẹ̀.
3 Àmọ́ tó bá jẹ́ pé ojúmọmọ ló ṣẹlẹ̀, ẹ ó jẹ̀bi ẹ̀jẹ̀ rẹ̀.) “Ó gbọ́dọ̀ fi nǹkan dípò. Tí kò bá ní nǹkan kan, kí ẹ ta òun fúnra rẹ̀ láti fi dí ohun tó jí.
4 Tí ohun tó jí bá ṣì wà láàyè, tó sì wà lọ́dọ̀ rẹ̀, bóyá akọ màlúù, kẹ́tẹ́kẹ́tẹ́ tàbí àgùntàn, kó san án pa dà ní ìlọ́po méjì.
5 “Tí ẹnikẹ́ni bá da àwọn ẹran rẹ̀ lọ jẹko nínú pápá tàbí ọgbà àjàrà kan, tó sì jẹ́ kí wọ́n jẹko nínú pápá ẹlòmíì, kí ẹni náà fi ohun tó dáa jù nínú pápá rẹ̀ tàbí ohun tó dáa jù nínú ọgbà àjàrà rẹ̀ dí i.
6 “Tí ẹnì kan bá dá iná, tó wá ràn mọ́ àwọn igi ẹlẹ́gùn-ún, tó sì jó àwọn ìtí ọkà, tó jó ọkà tó wà ní ìdúró tàbí oko run, ẹni tó dá iná náà gbọ́dọ̀ san nǹkan kan láti fi dípò ohun tó jóná.
7 “Tí ẹnì kan bá fi owó tàbí àwọn ohun kan pa mọ́ sọ́wọ́ ọmọnìkejì rẹ̀, tí olè wá jí àwọn nǹkan náà kó nílé onítọ̀hún, tí ẹ bá mú olè náà, kó fi nǹkan dípò ní ìlọ́po méjì.
8 Tí ẹ ò bá rí olè náà, kí ẹ mú ẹni tó ni ilé náà wá síwájú Ọlọ́run tòótọ́ láti mọ̀ bóyá òun ló mú nǹkan ẹnì kejì rẹ̀.
9 Ní ti gbogbo ẹjọ́ tó bá ní í ṣe pẹ̀lú ẹrù tí wọ́n jí, bóyá akọ màlúù, kẹ́tẹ́kẹ́tẹ́, àgùntàn, aṣọ tàbí ohunkóhun tó sọ nù, tí ẹnì kan wá sọ pé, ‘Èmi ni mo ni ín!’ kí àwọn méjèèjì tí ọ̀rọ̀ náà kàn gbé ẹjọ́ wọn wá síwájú Ọlọ́run tòótọ́. Ẹni tí Ọlọ́run bá sọ pé ó jẹ̀bi ni yóò fi nǹkan dípò ní ìlọ́po méjì fún ọmọnìkejì rẹ̀.
10 “Tí ẹnì kan bá fi kẹ́tẹ́kẹ́tẹ́ tàbí akọ màlúù tàbí àgùntàn tàbí ẹran ọ̀sìn èyíkéyìí pa mọ́ sọ́dọ̀ ọmọnìkejì rẹ̀, tí ẹran náà wá kú tàbí tó di aláàbọ̀ ara tàbí tí ẹnì kan mú un lọ nígbà tí ẹnikẹ́ni ò rí i,
11 kí àwọn méjèèjì wá síwájú Jèhófà, kó lè búra pé òun ò fọwọ́ kan ẹrù ọmọnìkejì òun; kí ẹni tó ni ẹrù náà sì fara mọ́ ọn. Kí ẹnì kejì má san nǹkan kan dípò.
12 Àmọ́ tí wọ́n bá jí ẹran náà lọ́dọ̀ rẹ̀, kó fi nǹkan kan dípò fún ẹni tó ni ín.
13 Tó bá jẹ́ pé ẹranko búburú ló pa á, kó mú un wá bí ẹ̀rí. Kó má fi ohunkóhun dípò ẹran tí ẹranko búburú pa.
14 “Àmọ́ tí ẹnikẹ́ni bá yá ẹran lọ́wọ́ ọmọnìkejì rẹ̀, tí ẹran náà wá di aláàbọ̀ ara tàbí tó kú nígbà tí ẹni tó ni ín kò sí níbẹ̀, ẹni tó yá a yóò san nǹkan kan dípò rẹ̀.
15 Tí ẹni tó ni ín bá wà níbẹ̀, ẹni tó yá a kò ní san nǹkan kan dípò. Tó bá jẹ́ pé ṣe ló fi owó yá a, owó tó san yẹn ni yóò fi dí i.
16 “Tí ọkùnrin kan bá fa ojú wúńdíá kan tí kò ní àfẹ́sọ́nà mọ́ra, tó sì bá a sùn, ó gbọ́dọ̀ san owó orí rẹ̀ kó lè di ìyàwó rẹ̀.
17 Tí bàbá obìnrin náà bá kọ̀ jálẹ̀ láti fún un ní ọmọbìnrin náà, kí ọkùnrin náà san iye tí wọ́n máa ń gbà fún owó orí.
18 “O ò gbọ́dọ̀ dá àjẹ́ sí.
19 “Ṣe ni kí ẹ pa ẹnikẹ́ni tó bá bá ẹranko sùn.
20 “Kí ẹ pa ẹnikẹ́ni tó bá rúbọ sí ọlọ́run èyíkéyìí yàtọ̀ sí Jèhófà.
21 “Ẹ ò gbọ́dọ̀ fìyà jẹ àjèjì tàbí kí ẹ ni ín lára, torí àjèjì lẹ jẹ́ ní ilẹ̀ Íjíbítì.
22 “Ẹ ò gbọ́dọ̀ fìyà jẹ opó tàbí ọmọ aláìníbaba kankan.
23 Tí ẹ bá fìyà jẹ ẹ́ pẹ́nrẹ́n, tó sì ké pè mí, ó dájú pé màá gbọ́ igbe rẹ̀;
24 màá bínú gidigidi, màá sì fi idà pa yín, àwọn ìyàwó yín yóò di opó, àwọn ọmọ yín yóò sì di aláìníbaba.
25 “Tí ẹ bá yá ìkankan nínú àwọn èèyàn mi tó jẹ́ aláìní lówó, ẹni tó ń bá yín gbé, ẹ ò gbọ́dọ̀ hùwà sí i bí àwọn tó ń yáni lówó èlé. Ẹ ò gbọ́dọ̀ gba èlé lọ́wọ́ rẹ̀.
26 “Tí o bá gba aṣọ ọmọnìkejì rẹ láti fi ṣe ìdúró, kí o dá a pa dà fún un nígbà tí oòrùn bá wọ̀.
27 Ohun kan ṣoṣo tó bò ó lára nìyẹn, aṣọ tó fi bo ara rẹ̀; kí wá ni kó fi bora sùn? Tó bá ké pè mí, ó dájú pé màá gbọ́, torí mo jẹ́ aláàánú.
28 “O ò gbọ́dọ̀ sọ̀rọ̀ òdì sí Ọlọ́run tàbí kí o sọ̀rọ̀ òdì sí ìjòyè nínú àwọn èèyàn rẹ.
29 “O ò gbọ́dọ̀ lọ́ra láti mú nínú ọ̀pọ̀lọpọ̀ irè oko rẹ àti ohun tó kún àkúnwọ́sílẹ̀ nínú àwọn ibi ìfúntí rẹ láti fi ṣe ọrẹ. Kí o fún mi ní àkọ́bí nínú àwọn ọmọkùnrin rẹ.
30 Ohun tí wàá ṣe sí akọ màlúù àti àgùntàn rẹ nìyí: Kí ó wà pẹ̀lú ìyá rẹ̀ fún ọjọ́ méje. Tó bá di ọjọ́ kẹjọ, kí o mú un wá fún mi.
31 “Kí ẹ fi hàn pé èèyàn mi tó jẹ́ mímọ́ ni yín, ẹ ò sì gbọ́dọ̀ jẹ ẹranko èyíkéyìí tí ẹranko búburú ti pa. Kí ẹ jù ú sí àwọn ajá.
23  “O ò gbọ́dọ̀ tan ìròyìn èké kálẹ̀. Má ṣe lẹ̀dí àpò pọ̀ pẹ̀lú ẹni burúkú láti jẹ́rìí èké.
2 O ò gbọ́dọ̀ tẹ̀ lé ọ̀pọ̀ èèyàn láti hùwà ibi, o ò sì gbọ́dọ̀ tẹ̀ lé ọ̀pọ̀ èèyàn láti jẹ́rìí èké kí o lè yí ìdájọ́ po.
3 O ò gbọ́dọ̀ ṣe ojúsàájú nínú ẹjọ́ aláìní.
4 “Tí o bá rí i tí akọ màlúù tàbí kẹ́tẹ́kẹ́tẹ́ ọ̀tá rẹ ń ṣìnà, kí o dá a pa dà fún un.
5 Tí o bá rí kẹ́tẹ́kẹ́tẹ́ ẹni tó kórìíra rẹ, tí kẹ́tẹ́kẹ́tẹ́ náà ṣubú tí kò sì lè dìde torí ẹrù tó gbé, o ò gbọ́dọ̀ fi sílẹ̀ lọ. Kí o bá a gbé ẹrù náà kúrò.
6 “Tí aláìní kan láàárín yín bá ní ẹjọ́, má ṣe yí ìdájọ́ rẹ̀ po.
7 “Má ṣe lọ́wọ́ sí ẹ̀sùn èké, má sì pa aláìṣẹ̀ àti olódodo, torí mi ò ní pe ẹni burúkú ní olódodo.
8 “Má ṣe gba àbẹ̀tẹ́lẹ̀, torí àbẹ̀tẹ́lẹ̀ máa ń dí àwọn tó ríran kedere lójú, ó sì lè mú kí àwọn olódodo yí ọ̀rọ̀ po.
9 “O ò gbọ́dọ̀ ni àjèjì lára. Ẹ mọ bó ṣe máa ń rí kéèyàn jẹ́ àjèjì, torí àjèjì lẹ jẹ́ ní ilẹ̀ Íjíbítì.
10 “Ọdún mẹ́fà ni kí o fi fún irúgbìn sí ilẹ̀ rẹ, kí o sì fi kórè èso rẹ̀.
11 Àmọ́ ní ọdún keje, kí o fi ilẹ̀ náà sílẹ̀ láìro, má fi dá oko. Àwọn tó jẹ́ aláìní nínú àwọn èèyàn rẹ yóò jẹ nínú rẹ̀, àwọn ẹran inú igbó yóò sì jẹ ohun tí wọ́n bá ṣẹ́ kù. Ohun tí o máa ṣe sí ọgbà àjàrà rẹ àti àwọn igi ólífì rẹ nìyẹn.
12 “Ọjọ́ mẹ́fà ni kí o máa fi ṣe iṣẹ́ rẹ; àmọ́ ní ọjọ́ keje, kí o ṣíwọ́ iṣẹ́, kí akọ màlúù rẹ àti kẹ́tẹ́kẹ́tẹ́ rẹ lè sinmi, kí ara sì lè tu ọmọ ẹrúbìnrin rẹ àti àjèjì.
13 “Kí ẹ rí i pé ẹ ṣe gbogbo ohun tí mo sọ fún yín, ẹ ò sì gbọ́dọ̀ dárúkọ àwọn ọlọ́run míì; kò gbọ́dọ̀ ti ẹnu yín jáde.
14 “Ẹ̀ẹ̀mẹta lọ́dún ni kí ẹ máa ṣe àjọyọ̀ fún mi.
15 Kí ẹ máa ṣe Àjọyọ̀ Búrẹ́dì Aláìwú. Ọjọ́ méje ni kí ẹ fi jẹ búrẹ́dì aláìwú ní àkókò rẹ̀ nínú oṣù Ábíbù, bí mo ṣe pa á láṣẹ fún yín, torí ìgbà yẹn lẹ kúrò ní Íjíbítì. Ẹnikẹ́ni ò gbọ́dọ̀ wá síwájú mi lọ́wọ́ òfo.
16 Bákan náà, kí ẹ máa ṣe Àjọyọ̀ Ìkórè àwọn èso oko yín tó kọ́kọ́ pọ́n, èyí tí ẹ ṣiṣẹ́ kára láti gbìn; àti Àjọyọ̀ Ìkórèwọlé níparí ọdún, nígbà tí ẹ bá kórè gbogbo ohun tí ẹ gbìn sí oko.
17 Ẹ̀ẹ̀mẹta lọ́dún ni kí gbogbo ọkùnrin yín wá síwájú Jèhófà, Olúwa tòótọ́.
18 “O ò gbọ́dọ̀ fi ẹ̀jẹ̀ rúbọ sí mi pa pọ̀ pẹ̀lú ohun tó ní ìwúkàrà. Ọ̀rá tí o bá fi rúbọ níbi àwọn àjọyọ̀ mi ò sì gbọ́dọ̀ ṣẹ́ kù di àárọ̀ ọjọ́ kejì.
19 “Kí o mú èyí tó dáa jù nínú àwọn èso tó kọ́kọ́ pọ́n ní ilẹ̀ rẹ wá sí ilé Jèhófà Ọlọ́run rẹ. “O ò gbọ́dọ̀ se ọmọ ewúrẹ́ nínú wàrà ìyá rẹ̀.
20 “Màá rán áńgẹ́lì kan ṣáájú yín kó lè dáàbò bò yín lójú ọ̀nà, kó sì mú yín wá síbi tí mo ti ṣètò sílẹ̀.
21 Kí ẹ fetí sí i, kí ẹ sì ṣègbọràn sí ohùn rẹ̀. Ẹ má ṣọ̀tẹ̀ sí i, torí kò ní dárí ẹ̀ṣẹ̀ yín jì, torí pé orúkọ mi wà lára rẹ̀.
22 Àmọ́, tí ẹ bá ṣègbọràn délẹ̀délẹ̀ sí ohùn rẹ̀, tí ẹ sì ṣe gbogbo ohun tí mo sọ, màá bá àwọn ọ̀tá yín jà, màá sì gbógun ti àwọn tó ń gbógun tì yín.
23 Torí áńgẹ́lì mi yóò ṣáájú yín, yóò sì mú yín wá sọ́dọ̀ àwọn Ámórì, àwọn ọmọ Hétì, àwọn Pérísì, àwọn ọmọ Kénáánì, àwọn Hífì àti àwọn ará Jébúsì, màá sì pa wọ́n run.
24 Ẹ ò gbọ́dọ̀ forí balẹ̀ fún àwọn ọlọ́run wọn, ẹ má sì jẹ́ kí wọ́n mú kí ẹ sìn wọ́n, ẹ ò gbọ́dọ̀ ṣe àwọn ohun tí wọ́n ń ṣe. Kàkà bẹ́ẹ̀, ṣe ni kí ẹ wó wọn palẹ̀, kí ẹ sì run àwọn ọwọ̀n òrìṣà wọn.
25 Jèhófà Ọlọ́run yín ni ẹ gbọ́dọ̀ máa sìn, yóò sì bù kún oúnjẹ àti omi yín. Èmi yóò mú àìsàn kúrò láàárín yín.
26 Oyún kò ní bà jẹ́ lára àwọn obìnrin ilẹ̀ yín, wọn ò sì ní yàgàn. Màá jẹ́ kí ẹ̀mí yín gùn dáadáa.
27 “Màá mú kí àwọn èèyàn máa bẹ̀rù mi kí ẹ tó dé ọ̀dọ̀ wọn, màá sì da àárín gbogbo àwọn tí ẹ bá pàdé rú. Màá mú kí ẹ ṣẹ́gun gbogbo ọ̀tá yín, wọ́n á sì sá lọ.
28 Màá mú kí àwọn èèyàn rẹ̀wẹ̀sì kí ẹ tó dé ọ̀dọ̀ wọn, ìrẹ̀wẹ̀sì náà yóò sì lé àwọn Hífì, àwọn ọmọ Kénáánì àti àwọn ọmọ Hétì kúrò níwájú yín.
29 Mi ò ní lé wọn kúrò níwájú yín láàárín ọdún kan, kí ilẹ̀ náà má bàa di ahoro, kí àwọn ẹranko búburú má bàa pọ̀ níbẹ̀ kí wọ́n sì ṣe yín lọ́ṣẹ́.
30 Díẹ̀díẹ̀ ni màá lé wọn kúrò níwájú yín, títí ẹ ó fi bí àwọn ọmọ, tí ẹ ó sì gba ilẹ̀ náà.
31 “Màá pààlà fún yín láti Òkun Pupa dé òkun àwọn Filísínì àti láti aginjù dé Odò; torí màá mú kí ọwọ́ yín tẹ àwọn tó ń gbé ilẹ̀ náà, ẹ ó sì lé wọn kúrò níwájú yín.
32 Ẹ ò gbọ́dọ̀ bá àwọn èèyàn náà tàbí àwọn ọlọ́run wọn dá májẹ̀mú.
33 Kí wọ́n má ṣe gbé ní ilẹ̀ yín, kí wọ́n má bàa mú kí ẹ ṣẹ̀ mí. Tí ẹ bá lọ sin àwọn ọlọ́run wọn, ó dájú pé yóò di ìdẹkùn fún yín.”
25 Jèhófà wá sọ fún Mósè pé:
2 “Sọ fún àwọn ọmọ Ísírẹ́lì pé kí wọ́n mú ọrẹ wá fún mi. Kí ẹ gba ọrẹ fún mi lọ́wọ́ gbogbo ẹni tí ọkàn rẹ̀ bá sún láti mú un wá.
3 Ọrẹ tí ẹ máa gbà lọ́wọ́ wọn nìyí: wúrà, fàdákà, bàbà,
4 fọ́nrán òwú aláwọ̀ búlúù, òwú aláwọ̀ pọ́pù, òwú aláwọ̀ rírẹ̀dòdò, aṣọ ọ̀gbọ̀ tó dáa, irun ewúrẹ́,
5 awọ àgbò tí wọ́n pa láró pupa, awọ séálì, igi bọn-ọ̀n-ní,
6 òróró fìtílà, òróró básámù tí wọ́n á fi ṣe òróró àfiyanni àti tùràrí onílọ́fínńdà,
7 àwọn òkúta ónísì àti àwọn òkúta míì tí wọ́n máa tò sára éfódì àti aṣọ ìgbàyà.
8 Kí wọ́n ṣe ibi mímọ́ fún mi, èmi yóò sì máa gbé láàárín wọn.
9 Kí ẹ ṣe àgọ́ ìjọsìn àti gbogbo ohun tó máa wà níbẹ̀, kó rí bí ohun tí màá fi hàn ọ́ gẹ́lẹ́.
10 “Kí wọ́n fi igi bọn-ọ̀n-ní ṣe àpótí, kí gígùn rẹ̀ jẹ́ ìgbọ̀nwọ́ méjì ààbọ̀, kí fífẹ̀ rẹ̀ jẹ́ ìgbọ̀nwọ́ kan ààbọ̀, kí gíga rẹ̀ sì jẹ́ ìgbọ̀nwọ́ kan ààbọ̀.
11 Kí o wá fi ògidì wúrà bò ó. Kí o fi bò ó nínú àti níta, kí o sì ṣe ìgbátí wúrà sí i yí ká.
12 Kí o fi wúrà rọ òrùka mẹ́rin fún un, kí o sì fi wọ́n síbi òkè ẹsẹ̀ rẹ̀ mẹ́rẹ̀ẹ̀rin, òrùka méjì ní ẹ̀gbẹ́ kan àti òrùka méjì ní ẹ̀gbẹ́ kejì.
13 Kí o fi igi bọn-ọ̀n-ní ṣe àwọn ọ̀pá, kí o sì fi wúrà bò wọ́n.
14 O máa ki àwọn ọ̀pá náà bọ inú àwọn òrùka tó wà ní ẹ̀gbẹ́ méjèèjì Àpótí náà, kí ẹ lè máa fi gbé Àpótí náà.
15 Inú àwọn òrùka Àpótí náà ni kí àwọn ọ̀pá náà máa wà; ẹ má ṣe yọ wọ́n kúrò níbẹ̀.
16 Kí o gbé Ẹ̀rí tí èmi yóò fún ọ sínú Àpótí náà.
17 “Kí o fi ògidì wúrà ṣe ìbòrí, kí gígùn rẹ̀ jẹ́ ìgbọ̀nwọ́ méjì ààbọ̀, kí fífẹ̀ rẹ̀ sì jẹ́ ìgbọ̀nwọ́ kan ààbọ̀.
18 Kí o fi wúrà ṣe kérúbù méjì; kó jẹ́ iṣẹ́ ọnà tí o fi òòlù ṣe sí ìkángun méjèèjì ìbòrí náà.
19 Kí o ṣe àwọn kérúbù náà sí ìkángun méjèèjì, kérúbù kan ní ìkángun kọ̀ọ̀kan ìbòrí náà.
20 Kí àwọn kérúbù náà na ìyẹ́ wọn méjèèjì sókè, kí wọ́n fi bo ìbòrí náà, kí wọ́n sì dojú kọra. Kí àwọn kérúbù náà sì máa wo ìbòrí náà.
21 Kí o gbé ìbòrí náà sórí Àpótí náà, kí o sì fi Ẹ̀rí tí màá fún ọ sínú Àpótí náà.
22 Màá pàdé rẹ níbẹ̀, màá sì bá ọ sọ̀rọ̀ látorí ìbòrí náà. Láti àárín àwọn kérúbù méjì tó wà lórí àpótí Ẹ̀rí náà ni màá ti jẹ́ kí o mọ gbogbo ohun tí màá pa láṣẹ fún ọ pé kí o sọ fún àwọn ọmọ Ísírẹ́lì.
23 “Kí o tún fi igi bọn-ọ̀n-ní ṣe tábìlì, kí gígùn rẹ̀ jẹ́ ìgbọ̀nwọ́ méjì, kí fífẹ̀ rẹ̀ jẹ́ ìgbọ̀nwọ́ kan, kí gíga rẹ̀ sì jẹ́ ìgbọ̀nwọ́ kan ààbọ̀.
24 Kí o fi ògidì wúrà bò ó, kí o sì ṣe ìgbátí wúrà sí i yí ká.
25 Kí o ṣe etí tó fẹ̀ tó ìbú ọwọ́ kan sí i yí ká, kí o sì ṣe ìgbátí wúrà sí etí náà yí ká.
26 Kí o ṣe òrùka wúrà mẹ́rin fún tábìlì náà, kí o sì fi àwọn òrùka náà sí igun mẹ́rẹ̀ẹ̀rin, níbi tí ẹsẹ̀ mẹ́rẹ̀ẹ̀rin wà.
27 Kí àwọn òrùka náà sún mọ́ etí Àpótí náà, torí òun ló máa gba àwọn ọ̀pá tí wọ́n á máa fi gbé tábìlì náà dúró.
28 Igi bọn-ọ̀n-ní ni kí o fi ṣe àwọn ọ̀pá náà, kí o sì fi wúrà bò wọ́n, kí wọ́n máa fi wọ́n gbé tábìlì náà.
29 “Kí o tún ṣe àwọn abọ́ ìjẹun rẹ̀, àwọn ife rẹ̀, àwọn ṣágo àti àwọn abọ́ rẹ̀ tí wọ́n á máa da ọrẹ ohun mímu látinú rẹ̀. Kí o fi ògidì wúrà ṣe wọ́n.
30 Kí o sì máa gbé búrẹ́dì àfihàn sórí tábìlì níwájú mi ní gbogbo ìgbà.
31 “Kí o fi ògidì wúrà ṣe ọ̀pá fìtílà. Kí ọ̀pá fìtílà náà jẹ́ iṣẹ́ ọnà tí o fi òòlù ṣe. Kí ìsàlẹ̀ rẹ̀, ọ̀pá rẹ̀, àwọn ẹ̀ka rẹ̀, àwọn iṣẹ́ ọnà rẹ̀, àwọn kókó rubutu rẹ̀ àti àwọn ìtànná rẹ̀ jẹ́ ọ̀kan ṣoṣo.
32 Ẹ̀ka mẹ́fà ló máa yọ jáde ní ẹ̀gbẹ́ méjèèjì ọ̀pá fìtílà náà, ẹ̀ka mẹ́ta láti ẹ̀gbẹ́ kan àti ẹ̀ka mẹ́ta láti ẹ̀gbẹ́ kejì.
33 Iṣẹ́ ọnà mẹ́ta tó rí bí òdòdó álímọ́ńdì ni kó wà lára àwọn ẹ̀ka tó wà lẹ́gbẹ̀ẹ́ kan, kí kókó rubutu àti ìtànná kọ̀ọ̀kan tẹ̀ léra, kí iṣẹ́ ọnà mẹ́ta tó rí bí òdòdó álímọ́ńdì sì wà lára àwọn ẹ̀ka tó wà lẹ́gbẹ̀ẹ́ kejì, kí kókó rubutu àti ìtànná kọ̀ọ̀kan sì tẹ̀ léra. Bí ẹ̀ka mẹ́fẹ̀ẹ̀fà ṣe máa yọ jáde lára ọ̀pá fìtílà náà nìyí.
34 Kí iṣẹ́ ọnà mẹ́rin tó rí bí òdòdó álímọ́ńdì wà lára ọ̀pá náà, kí kókó rubutu rẹ̀ àti ìtànná rẹ̀ sì tẹ̀ léra.
35 Kí kókó rubutu kan wà lábẹ́ ẹ̀ka méjì àkọ́kọ́ tó yọ jáde lára ọ̀pá náà, kí kókó rubutu kan tún wà lábẹ́ ẹ̀ka méjì tó tẹ̀ lé e, kí kókó rubutu míì sì wà lábẹ́ ẹ̀ka méjì tó tẹ̀ lé ìyẹn, bó ṣe máa wà lábẹ́ ẹ̀ka mẹ́fẹ̀ẹ̀fà tó yọ jáde lára ọ̀pá fìtílà náà nìyẹn.
36 Kí àwọn kókó rubutu, àwọn ẹ̀ka àti ọ̀pá fìtílà náà lódindi jẹ́ iṣẹ́ ọnà tí o fi òòlù ṣe, kí gbogbo rẹ̀ jẹ́ ọ̀kan, kó sì jẹ́ ògidì wúrà.
37 Fìtílà méje ni kí o ṣe sórí ọ̀pá náà, tí wọ́n bá sì tan àwọn fìtílà náà, iná wọn á mọ́lẹ̀ síwájú ọ̀pá náà.
38 Kí o fi ògidì wúrà ṣe àwọn ìpaná rẹ̀ àti àwọn ìkóná rẹ̀.
39 Ògidì wúrà tálẹ́ńtì kan ni kí o fi ṣe é, pẹ̀lú àwọn ohun èlò yìí.
40 Rí i pé o ṣe wọ́n bí ohun tí mo fi hàn ọ́ lórí òkè.
29 “Ohun tí o máa ṣe láti yà wọ́n sí mímọ́ kí wọ́n lè di àlùfáà mi nìyí: Mú ọmọ akọ màlúù kan, àgbò méjì tí kò ní àbùkù,
2 búrẹ́dì aláìwú, búrẹ́dì aláìwú tí wọ́n pò mọ́ òróró, tó rí bí òrùka àti búrẹ́dì aláìwú pẹlẹbẹ tí wọ́n fi òróró pa. Ìyẹ̀fun àlìkámà tó kúnná ni kí o fi ṣe wọ́n.
3 kí o wá kó wọn sínú apẹ̀rẹ̀, kí o sì fi apẹ̀rẹ̀ náà gbé e wá, pẹ̀lú akọ màlúù àti àgbò méjì náà.
4 “Kí o mú Áárónì àti àwọn ọmọ rẹ̀ wá sí ẹnu ọ̀nà àgọ́ ìpàdé, kí o sì fi omi wẹ̀ wọ́n.
5 Kí o wá kó àwọn aṣọ náà, kí o sì wọ aṣọ àwọ̀tẹ́lẹ̀ fún Áárónì, pẹ̀lú aṣọ àwọ̀lékè tí kò lápá tó máa wà lábẹ́ éfódì, kí o wọ éfódì náà fún un àti aṣọ ìgbàyà, kí o sì so àmùrè éfódì tí wọ́n hun náà mọ́ ìbàdí rẹ̀ pinpin.
6 Kí o wé láwàní náà sí i lórí, kí o sì fi àmì mímọ́ ti ìyàsímímọ́ sára láwàní náà;
7 kí o mú òróró àfiyanni, kí o sì dà á sí i lórí láti fòróró yàn án.
8 “Kí o wá mú àwọn ọmọ rẹ̀ wá síwájú, kí o sì wọ aṣọ fún wọn,
9 kí o fi àwọn ọ̀já náà di Áárónì àti àwọn ọmọ rẹ̀ lámùrè, kí o sì wé aṣọ sí wọn lórí; àwọn ni yóò máa ṣe iṣẹ́ àlùfáà, kí èyí jẹ́ ìlànà tó máa wà títí láé. Bí o ṣe máa sọ Áárónì àti àwọn ọmọ rẹ̀ di àlùfáà nìyí.
10 “Kí o mú akọ màlúù náà wá síwájú àgọ́ ìpàdé, kí Áárónì àti àwọn ọmọ rẹ̀ sì gbé ọwọ́ wọn lé orí akọ màlúù náà.
11 Kí o pa akọ màlúù náà níwájú Jèhófà, lẹ́nu ọ̀nà àgọ́ ìpàdé.
12 Fi ìka rẹ mú lára ẹ̀jẹ̀ akọ màlúù náà, kí o fi sórí àwọn ìwo pẹpẹ, kí o sì da gbogbo ẹ̀jẹ̀ tó kù sí ìsàlẹ̀ pẹpẹ.
13 Kí o wá mú gbogbo ọ̀rá tó bo ìfun, àmọ́ tó wà lára ẹ̀dọ̀ àti kíndìnrín méjèèjì pẹ̀lú ọ̀rá tó wà lára wọn, kí o fi iná sun wọ́n kí wọ́n lè rú èéfín lórí pẹpẹ.
14 Àmọ́ kí o fi iná sun ẹran akọ màlúù náà pẹ̀lú awọ rẹ̀ àti ìgbẹ́ rẹ̀ lẹ́yìn òde àgọ́. Ẹbọ ẹ̀ṣẹ̀ ni.
15 “Kí o wá mú ọ̀kan lára àwọn àgbò náà, kí Áárónì àti àwọn ọmọ rẹ̀ sì gbé ọwọ́ wọn lé orí àgbò náà.
16 Kí o pa àgbò náà, kí o mú ẹ̀jẹ̀ rẹ̀, kí o sì wọ́n ọn sí gbogbo ẹ̀gbẹ́ pẹpẹ náà.
17 Gé àgbò náà sí wẹ́wẹ́, kí o fọ ìfun rẹ̀ àti ẹsẹ̀ rẹ̀, kí o sì to àwọn ègé ẹran náà pẹ̀lú orí rẹ̀.
18 Kí o sun àgbò náà lódindi, jẹ́ kó rú èéfín lórí pẹpẹ. Ẹbọ sísun ló jẹ́ sí Jèhófà, olóòórùn dídùn. Ó jẹ́ ọrẹ àfinásun sí Jèhófà.
19 “Lẹ́yìn náà, kí o mú àgbò kejì, kí Áárónì àti àwọn ọmọ rẹ̀ sì gbé ọwọ́ wọn lé orí àgbò náà.
20 Kí o pa àgbò náà, kí o mú lára ẹ̀jẹ̀ rẹ̀, kí o sì fi sí ìsàlẹ̀ etí ọ̀tún Áárónì àti sí ìsàlẹ̀ etí ọ̀tún àwọn ọmọ rẹ̀, kí o tún fi sí àtàǹpàkò ọwọ́ ọ̀tún wọn àti àtàǹpàkò ẹsẹ̀ ọ̀tún wọn, kí o sì wọ́n ẹ̀jẹ̀ sí gbogbo ẹ̀gbẹ́ pẹpẹ náà.
21 Kí o wá mú lára ẹ̀jẹ̀ tó wà lórí pẹpẹ àti lára òróró àfiyanni náà, kí o sì wọ́n ọn sára Áárónì àti aṣọ rẹ̀ àti sára àwọn ọmọ rẹ̀ àti aṣọ wọn, kí òun àti aṣọ rẹ̀ pẹ̀lú àwọn ọmọ rẹ̀ àti aṣọ wọn lè jẹ́ mímọ́.
22 “Kí o yọ ọ̀rá lára àgbò náà, kí o gé ìrù rẹ̀ tó lọ́ràá, ọ̀rá tó bo ìfun, àmọ́ tó wà lára ẹ̀dọ̀, kíndìnrín méjèèjì àti ọ̀rá tó wà lára wọn, pẹ̀lú ẹsẹ̀ rẹ̀ ọ̀tún, torí ó jẹ́ àgbò àfiyanni.
23 Kí o tún mú búrẹ́dì ribiti kan àti búrẹ́dì tí wọ́n fi òróró sí tó rí bí òrùka àti búrẹ́dì pẹlẹbẹ kan látinú apẹ̀rẹ̀ búrẹ́dì aláìwú tó wà níwájú Jèhófà.
24 Kí o kó gbogbo wọn sí ọwọ́ Áárónì àti sí ọwọ́ àwọn ọmọ rẹ̀, kí o sì fì wọ́n síwá-sẹ́yìn bí ọrẹ fífì níwájú Jèhófà.
25 Kí o wá gbà á lọ́wọ́ wọn, kí o sì sun ún lórí pẹpẹ, lórí ẹbọ sísun, kó lè mú òórùn dídùn jáde níwájú Jèhófà. Ọrẹ àfinásun sí Jèhófà ló jẹ́.
26 “Kí o gé igẹ̀ àgbò àfiyanni náà, tí o fi rúbọ torí Áárónì, kí o sì fì í síwá-sẹ́yìn bí ọrẹ fífì níwájú Jèhófà, yóò sì di ìpín tìrẹ.
27 Kí o ya igẹ̀ ọrẹ fífì náà sí mímọ́, pẹ̀lú ẹsẹ̀ ìpín mímọ́ tí o fì, èyí tí o gé lára àgbò àfiyanni náà, látinú ohun tí o fi rúbọ torí Áárónì àti àwọn ọmọ rẹ̀.
28 Yóò di ti Áárónì àti àwọn ọmọ rẹ̀, kí ó jẹ́ àṣẹ tí àwọn ọmọ Ísírẹ́lì á máa pa mọ́ títí láé, torí ìpín mímọ́ ló jẹ́, yóò sì di ìpín mímọ́ tí àwọn ọmọ Ísírẹ́lì á máa fún wọn. Ìpín mímọ́ wọn fún Jèhófà ni, látinú àwọn ẹbọ ìrẹ́pọ̀ wọn.
29 “Àwọn aṣọ mímọ́ tó jẹ́ ti Áárónì ni àwọn ọmọ rẹ̀ yóò máa lò tí wọ́n bá ti fòróró yàn wọ́n, tí wọ́n sì di àlùfáà.
30 Kí àlùfáà tó bá rọ́pò rẹ̀ lára àwọn ọmọ rẹ̀ tó sì wá sínú àgọ́ ìpàdé láti ṣiṣẹ́ ní ibi mímọ́ wọ àwọn aṣọ náà fún ọjọ́ méje.
31 “Kí o mú àgbò àfiyanni, kí o sì bọ ẹran rẹ̀ ní ibi mímọ́.
32 Kí Áárónì àti àwọn ọmọ rẹ̀ jẹ ẹran àgbò náà àti búrẹ́dì tó wà nínú apẹ̀rẹ̀ ní ẹnu ọ̀nà àgọ́ ìpàdé.
33 Kí wọ́n jẹ àwọn nǹkan tí wọ́n fi ṣe ètùtù láti sọ wọ́n di àlùfáà, kí wọ́n sì di mímọ́. Àmọ́ ẹni tí kò lẹ́tọ̀ọ́ sí i ò gbọ́dọ̀ jẹ ẹ́, torí ohun mímọ́ ni.
34 Bí èyíkéyìí nínú ẹran tí o fi rú ẹbọ ìyannisípò àti búrẹ́dì náà bá ṣẹ́ kù di àárọ̀, kí o fi iná sun ohun tó ṣẹ́ kù. Ẹ ò gbọ́dọ̀ jẹ ẹ́, torí ohun mímọ́ ni.
35 “Gbogbo ohun tí mo pa láṣẹ fún ọ yìí ni kí o ṣe fún Áárónì àti àwọn ọmọ rẹ̀. Ọjọ́ méje ni kí o lò láti sọ wọ́n di àlùfáà.
36 Kí o máa fi akọ màlúù tó wà fún ẹbọ ẹ̀ṣẹ̀ rúbọ lójoojúmọ́ láti fi ṣe ètùtù, kí o sì ṣe ètùtù fún pẹpẹ náà láti wẹ ẹ̀ṣẹ̀ kúrò lára rẹ̀, kí o sì fòróró yàn án láti sọ ọ́ di mímọ́.
37 Ọjọ́ méje ni kí o fi ṣe ètùtù fún pẹpẹ náà, kí o sì sọ ọ́ di mímọ́ kó lè di pẹpẹ mímọ́ jù lọ. Ẹnikẹ́ni tó bá fara kan pẹpẹ náà ti gbọ́dọ̀ jẹ́ mímọ́.
38 “Ohun tí ìwọ yóò fi rúbọ lórí pẹpẹ náà nìyí: ọmọ àgbò méjì tó jẹ́ ọlọ́dún kan lójoojúmọ́ títí lọ.
39 Kí o fi ọmọ àgbò kan rúbọ ní àárọ̀, kí o sì fi ọmọ àgbò kejì rúbọ ní ìrọ̀lẹ́.
40 Kí o fi ọmọ àgbò àkọ́kọ́ rúbọ pẹ̀lú nǹkan wọ̀nyí: ìyẹ̀fun kíkúnná tó jẹ́ ìdá mẹ́wàá òṣùwọ̀n eéfà tí o pò mọ́ ìlàrin òṣùwọ̀n hínì òróró tí wọ́n fún àti ọrẹ ohun mímu tó jẹ́ wáìnì tó kún ìlàrin òṣùwọ̀n hínì.
41 Kí o fi ọmọ àgbò kejì rúbọ ní ìrọ̀lẹ́, pẹ̀lú ọrẹ ọkà àti ọrẹ ohun mímu kan náà bíi ti àárọ̀. Kí o fi rú ẹbọ olóòórùn dídùn, ọrẹ àfinásun sí Jèhófà.
42 Kí ẹ máa rú ẹbọ sísun yìí nígbà gbogbo jálẹ̀ àwọn ìran yín ní ẹnu ọ̀nà àgọ́ ìpàdé níwájú Jèhófà, níbi tí màá ti pàdé yín láti bá yín sọ̀rọ̀.
43 “Màá pàdé àwọn ọmọ Ísírẹ́lì níbẹ̀, ògo mi yóò sì sọ ọ́ di mímọ́.
44 Màá sọ àgọ́ ìpàdé àti pẹpẹ di mímọ́, màá sì sọ Áárónì àti àwọn ọmọ rẹ̀ di mímọ́, kí wọ́n lè di àlùfáà mi.
45 Èmi yóò máa gbé láàárín àwọn ọmọ Ísírẹ́lì, èmi yóò sì jẹ́ Ọlọ́run wọn.
46 Ó sì dájú pé wọ́n á mọ̀ pé èmi ni Jèhófà Ọlọ́run wọn, tó mú wọn kúrò ní ilẹ̀ Íjíbítì kí n lè máa gbé láàárín wọn. Èmi ni Jèhófà Ọlọ́run wọn.
31 Jèhófà ń bá ọ̀rọ̀ tó ń sọ fún Mósè lọ pé:
2 “Wò ó, mo ti yan Bẹ́sálẹ́lì ọmọ Úráì ọmọ Húrì látinú ẹ̀yà Júdà.
3 Màá fi ẹ̀mí Ọlọ́run kún inú rẹ̀, màá fún un ní ọgbọ́n, òye àti ìmọ̀ nípa onírúurú iṣẹ́ ọnà,
4 kó lè ṣe iṣẹ́ ọnà ayàwòrán, kó lè fi wúrà, fàdákà àti bàbà ṣiṣẹ́,
5 kó lè gé òkúta, kó sì tò ó, kó sì lè fi igi ṣe onírúurú nǹkan.
6 Bákan náà, mo ti yan Òhólíábù   ọmọ Áhísámákì látinú ẹ̀yà Dánì kó lè ràn án lọ́wọ́, màá sì fi ọgbọ́n sínú ọkàn gbogbo àwọn tó mọṣẹ́, kí wọ́n lè ṣe gbogbo ohun tí mo pa láṣẹ fún ọ:
7 àgọ́ ìpàdé, àpótí Ẹ̀rí àti ìbòrí rẹ̀, gbogbo ohun èlò àgọ́ náà,
8 tábìlì àti àwọn ohun èlò rẹ̀, ọ̀pá fìtílà tí wọ́n fi ògidì wúrà ṣe àti gbogbo ohun èlò rẹ̀, pẹpẹ tùràrí,
9 pẹpẹ ẹbọ sísun àti gbogbo ohun èlò rẹ̀, bàsíà àti ẹsẹ̀ rẹ̀,
10 àwọn aṣọ tí wọ́n hun dáadáa, aṣọ mímọ́ ti àlùfáà Áárónì, aṣọ tí àwọn ọmọ rẹ̀ máa fi ṣiṣẹ́ àlùfáà,
11 òróró àfiyanni àti tùràrí onílọ́fínńdà fún ibi mímọ́. Kí wọ́n ṣe gbogbo ohun tí mo pa láṣẹ fún ọ.”
12 Jèhófà tún sọ fún Mósè pé:
13 “Bá àwọn ọmọ Ísírẹ́lì sọ̀rọ̀, kí o sì sọ fún wọn pé, ‘Ó ṣe pàtàkì pé kí ẹ pa àwọn sábáàtì mi mọ́, torí ó jẹ́ àmì láàárín èmi àti ẹ̀yin ní ìrandíran yín, kí ẹ lè mọ̀ pé èmi Jèhófà ló ń sọ yín di mímọ́.
14 Kí ẹ pa Sábáàtì mọ́, torí ohun mímọ́ ló jẹ́ fún yín. Ṣe ni kí ẹ pa ẹnikẹ́ni tó bá sọ ọ́ di aláìmọ́. Tí ẹnikẹ́ni bá ṣiṣẹ́ kankan lọ́jọ́ náà, kí ẹ pa ẹni náà, kí ẹ lè mú un kúrò nínú àwọn èèyàn rẹ̀.
15 Ọjọ́ mẹ́fà ni kí ẹ fi ṣiṣẹ́, àmọ́ kí ọjọ́ keje jẹ́ sábáàtì, ọjọ́ ìsinmi tí ẹ ò ní ṣiṣẹ́ rárá. Ohun mímọ́ ló jẹ́ fún Jèhófà. Ṣe ni kí ẹ pa ẹnikẹ́ni tó bá ṣiṣẹ́ ní ọjọ́ Sábáàtì.
16 Àwọn ọmọ Ísírẹ́lì gbọ́dọ̀ pa Sábáàtì mọ́; wọ́n gbọ́dọ̀ máa pa Sábáàtì mọ́ jálẹ̀ gbogbo ìran wọn. Májẹ̀mú tó máa wà títí lọ ni.
17 Ó jẹ́ àmì tó máa wà pẹ́ títí láàárín èmi àtàwọn ọmọ Ísírẹ́lì, torí ọjọ́ mẹ́fà ni Jèhófà fi dá ọ̀run àti ayé, ó wá sinmi ní ọjọ́ keje, ara sì tù ú.’”
18 Gbàrà tó bá a sọ̀rọ̀ tán lórí Òkè Sínáì, ó fún Mósè ní wàláà Ẹ̀rí méjì, àwọn wàláà òkúta tí ìka Ọlọ́run kọ̀wé sí.
32 Ní gbogbo àkókò yẹn, àwọn èèyàn náà rí i pé Mósè ń pẹ́ lórí òkè náà. Àwọn èèyàn náà wá yí Áárónì ká, wọ́n sì sọ fún un pé: “Ó yá, ṣe ọlọ́run kan fún wa tó máa ṣáájú wa, torí a ò mọ ohun tó ti ṣẹlẹ̀ sí Mósè yìí, ẹni tó kó wa kúrò ní ilẹ̀ Íjíbítì.”
2 Ni Áárónì bá sọ fún wọn pé: “Ẹ gba yẹtí wúrà tó wà ní etí àwọn ìyàwó yín, àwọn ọmọ yín lọ́kùnrin àti lóbìnrin, kí ẹ sì kó o wá fún mi.”
3 Gbogbo àwọn èèyàn náà wá bẹ̀rẹ̀ sí í bọ́ yẹtí wúrà tó wà ní etí wọn, wọ́n sì ń kó o wá fún Áárónì.
4 Ó gba wúrà náà lọ́wọ́ wọn, ó lo irinṣẹ́ àwọn tó ń fín nǹkan láti fi mọ ọ́n, ó sì fi ṣe ère ọmọ màlúù. Wọ́n wá ń sọ pé: “Ìwọ Ísírẹ́lì, Ọlọ́run rẹ nìyí, òun ló mú ọ kúrò ní ilẹ̀ Íjíbítì.”
5 Nígbà tí Áárónì rí èyí, ó mọ pẹpẹ kan síwájú rẹ̀. Áárónì wá kéde pé: “Àjọyọ̀ wà fún Jèhófà lọ́la.”
6 Ni wọ́n bá tètè dìde ní ọjọ́ kejì, wọ́n wá bẹ̀rẹ̀ sí í rú ẹbọ sísun, wọ́n sì ń mú àwọn ẹbọ ìrẹ́pọ̀ wá. Lẹ́yìn náà, àwọn èèyàn náà jókòó láti jẹ àti láti mu. Wọ́n sì dìde láti gbádùn ara wọn.
7 Jèhófà wá sọ fún Mósè pé: “Máa lọ, sọ̀ kalẹ̀, torí pé àwọn èèyàn rẹ tí o mú kúrò ní ilẹ̀ Íjíbítì ti ba ara wọn jẹ́.
8 Wọ́n ti yára kúrò ní ọ̀nà tí mo pa láṣẹ fún wọn pé kí wọ́n máa rìn. Wọ́n ti ṣe ère ọmọ màlúù fún ara wọn, wọ́n ń tẹrí ba fún un, wọ́n sì ń rúbọ sí i, wọ́n ń sọ pé, ‘Ìwọ Ísírẹ́lì, Ọlọ́run rẹ nìyí, òun ló mú ọ kúrò ní ilẹ̀ Íjíbítì.’”
9 Jèhófà ń bá ọ̀rọ̀ tó ń sọ fún Mósè lọ pé: “Mo ti rí i pé alágídí ni àwọn èèyàn yìí.
10 Ní báyìí, fi mí sílẹ̀, màá fi ìbínú mi tó ń jó bí iná pa wọ́n run, kí o sì jẹ́ kí n sọ ìwọ di orílẹ̀-èdè ńlá dípò wọn.”
11 Mósè wá bẹ Jèhófà Ọlọ́run rẹ̀, ó sọ pé: “Jèhófà, kí ló dé tí wàá fi bínú gidigidi sí àwọn èèyàn rẹ, lẹ́yìn tí o fi agbára ńlá àti ọwọ́ agbára mú wọn kúrò ní ilẹ̀ Íjíbítì?
12 Ṣé kí àwọn ará Íjíbítì wá máa sọ pé, ‘Èrò ibi ló wà lọ́kàn rẹ̀ nígbà tó mú wọn kúrò ní ilẹ̀ wa. Ṣe ló fẹ́ pa wọ́n síbi àwọn òkè, kó sì run wọ́n kúrò lórí ilẹ̀’? Má ṣe jẹ́ kínú bí ọ sí wọn, jọ̀ọ́ pèrò dà nípa ìpinnu tí o ṣe láti mú àjálù yìí bá àwọn èèyàn rẹ.
13 Rántí Ábúráhámù, Ísákì àti Ísírẹ́lì, àwọn ìránṣẹ́ rẹ tí o fi ara rẹ búra fún pé, ‘Màá mú kí ọmọ rẹ pọ̀ bí àwọn ìràwọ̀ ojú ọ̀run, màá sì fún ọmọ rẹ ní gbogbo ilẹ̀ tí mo yàn yìí, kó lè di ohun ìní wọn títí láé.’”
14 Jèhófà wá bẹ̀rẹ̀ sí í pèrò dà lórí àjálù tó sọ pé òun máa mú bá àwọn èèyàn òun.
15 Lẹ́yìn náà, Mósè yíjú pa dà, ó sì sọ̀ kalẹ̀ lórí òkè náà, ó gbé wàláà Ẹ̀rí méjì náà dání. Ọ̀rọ̀ tí a kọ wà lára wàláà náà ní ojú méjèèjì, ní iwájú àti ní ẹ̀yìn.
16 Iṣẹ́ ọnà Ọlọ́run ni àwọn wàláà náà, Ọlọ́run ló sì kọ ọ̀rọ̀ sára rẹ̀.
17 Nígbà tí Jóṣúà bẹ̀rẹ̀ sí í gbọ́ bí àwọn èèyàn náà ṣe ń pariwo, ó sọ fún Mósè pé: “Ariwo ogun wà nínú àgọ́.”
18 Àmọ́ Mósè sọ pé: “Kì í ṣe orin ìṣẹ́gun, Kì í sì í ṣe ìró àwọn tó ń pohùn réré ẹkún torí pé wọ́n ṣẹ́gun wọn; Ìró orin míì ni mò ń gbọ́.”
19 Gbàrà tí Mósè sún mọ́ àgọ́ náà, tó sì rí ère ọmọ màlúù àtàwọn tó ń jó, inú bí Mósè gan-an, ó ju àwọn wàláà náà sílẹ̀, ó sì fọ́ wọn túútúú sí ẹsẹ̀ òkè náà.
20 Ó mú ère ọmọ màlúù tí wọ́n ṣe, ó fi iná sun ún, ó sì fọ́ ọ túútúú tó fi di lẹ́búlẹ́bú; ó wá fọ́n ọn sójú omi, ó sì mú kí àwọn ọmọ Ísírẹ́lì mu ún.
21 Mósè bi Áárónì pé: “Kí ni àwọn èèyàn yìí ṣe sí ọ tí o fi mú kí wọ́n dá ẹ̀ṣẹ̀ ńlá?”
22 Áárónì fèsì pé: “Má bínú, olúwa mi. O mọ̀ dáadáa pé èrò ibi ló wà lọ́kàn àwọn èèyàn náà.
23 Wọ́n sọ fún mi pé, ‘Ṣe ọlọ́run kan fún wa tó máa ṣáájú wa, torí a ò mọ ohun tó ti ṣẹlẹ̀ sí Mósè yìí, ẹni tó kó wa kúrò ní ilẹ̀ Íjíbítì.’
24 Mo wá sọ fún wọn pé, ‘Kí ẹnikẹ́ni tó bá ní wúrà yọ ọ́ wá, kó sì fún mi.’ Mo jù ú sínú iná, òun sì ni mo fi ṣe ọmọ màlúù yìí.”
25 Mósè rí i pé apá ò ká àwọn èèyàn náà mọ́, torí Áárónì ti fàyè gbà wọ́n, wọ́n sì ti di ẹni ìtìjú lójú àwọn alátakò wọn.
26 Lẹ́yìn náà, Mósè dúró ní ẹnubodè àgọ́ náà, ó sì sọ pé: “Ta ló fara mọ́ Jèhófà? Kó máa bọ̀ lọ́dọ̀ mi!” Gbogbo àwọn ọmọ Léfì sì kóra jọ sọ́dọ̀ rẹ̀.
27 Ó wá sọ fún wọn pé: “Ohun tí Jèhófà Ọlọ́run Ísírẹ́lì sọ nìyí, ‘Kí kálukú yín sán idà rẹ̀ mọ́ ẹ̀gbẹ́, kí ẹ sì lọ káàkiri àgọ́ náà láti ẹnubodè sí ẹnubodè, kí kálukú pa arákùnrin rẹ̀, aládùúgbò rẹ̀ àti ọ̀rẹ́ rẹ̀ tímọ́tímọ́.’”
28 Àwọn ọmọ Léfì ṣe ohun tí Mósè sọ. Nǹkan bí ẹgbẹ̀rún mẹ́ta (3,000) èèyàn ni wọ́n pa lọ́jọ́ yẹn.
29 Mósè wá sọ pé: “Ẹ ya ara yín sọ́tọ̀ fún Jèhófà lónìí, torí kálukú yín ti kẹ̀yìn sí ọmọ rẹ̀ àti arákùnrin rẹ̀; òun yóò bù kún yín lónìí.”
30 Ní ọjọ́ kejì, Mósè sọ fún àwọn èèyàn náà pé: “Ẹ̀ṣẹ̀ ńlá lẹ dá, màá sì gòkè tọ Jèhófà lọ báyìí, kí n wò ó bóyá mo lè bá yín wá nǹkan ṣe sí ẹ̀ṣẹ̀ tí ẹ dá.”
31 Mósè wá pa dà sọ́dọ̀ Jèhófà, ó sì sọ pé: “Ẹ̀ṣẹ̀ tí àwọn èèyàn yìí dá mà burú o! Wọ́n fi wúrà ṣe ọlọ́run fún ara wọn!
32 Àmọ́, tí o bá fẹ́, dárí jì wọ́n; bí bẹ́ẹ̀ kọ́, jọ̀ọ́, pa mí rẹ́ kúrò nínú ìwé rẹ tí o kọ.”
33 Àmọ́ Jèhófà sọ fún Mósè pé: “Màá pa ẹnikẹ́ni tó bá ṣẹ̀ mí rẹ́ kúrò nínú ìwé mi.
34 Máa lọ báyìí, darí àwọn èèyàn náà lọ síbi tí mo bá ọ sọ. Wò ó! Áńgẹ́lì mi yóò ṣáájú rẹ. Lọ́jọ́ tí mo bá sì fẹ́ ṣèdájọ́, èmi yóò fi ìyà ẹ̀ṣẹ̀ wọn jẹ wọ́n.”
35 Jèhófà wá bẹ̀rẹ̀ sí í mú ìyọnu bá àwọn èèyàn náà torí wọ́n ṣe ère ọmọ màlúù, èyí tí Áárónì ṣe.
33 Jèhófà ń bá ọ̀rọ̀ tó ń sọ fún Mósè lọ pé: “Kúrò níbí pẹ̀lú àwọn èèyàn tí o mú kúrò ní ilẹ̀ Íjíbítì. Kí ẹ lọ sí ilẹ̀ tí mo búra nípa rẹ̀ fún Ábúráhámù, Ísákì àti Jékọ́bù pé, ‘Ìwọ àti àtọmọdọ́mọ rẹ ni màá fún.’
2 Màá rán áńgẹ́lì kan ṣáájú yín, màá sì lé àwọn ọmọ Kénáánì kúrò, pẹ̀lú àwọn Ámórì, àwọn ọmọ Hétì, àwọn Pérísì, àwọn Hífì àti àwọn ará Jébúsì.
3 Ẹ máa lọ sí ilẹ̀ tí wàrà àti oyin ti ń ṣàn. Àmọ́ mi ò ní bá yín lọ, torí alágídí ni yín, mo sì lè pa yín run lójú ọ̀nà.”
4 Nígbà tí àwọn èèyàn náà gbọ́ ọ̀rọ̀ líle yìí, wọ́n bẹ̀rẹ̀ sí í ṣọ̀fọ̀, ìkankan nínú wọn ò sì lo ohun ọ̀ṣọ́ rẹ̀.
5 Jèhófà sọ fún Mósè pé: “Sọ fún àwọn ọmọ Ísírẹ́lì pé, ‘Alágídí ni yín. Ní ìṣẹ́jú kan, mo lè la àárín yín kọjá, kí n sì pa yín run. Torí náà, ẹ yọ àwọn ohun ọ̀ṣọ́ yín kúrò títí màá fi mọ ohun tí màá ṣe sí yín.’”
6 Láti Òkè Hórébù lọ ni àwọn ọmọ Ísírẹ́lì ò ti lo ohun ọ̀ṣọ́ wọn.
7 Mósè wá ká àgọ́ rẹ̀, ó sì lọ pa àgọ́ náà sí ẹ̀yìn ibùdó níbi tó jìnnà sí àwọn yòókù, ó sì pè é ní àgọ́ ìpàdé. Gbogbo ẹni tó bá fẹ́ wádìí ọ̀rọ̀ lọ́dọ̀ Jèhófà yóò jáde lọ sí àgọ́ ìpàdé náà, tó wà ní ẹ̀yìn ibùdó.
8 Gbàrà tí Mósè bá ti ń lọ síbi àgọ́ náà, gbogbo àwọn èèyàn náà á dìde, wọ́n á sì dúró sí ẹnu ọ̀nà àgọ́ wọn, wọ́n á sì máa wo Mósè títí yóò fi wọnú àgọ́.
9 Gbàrà tí Mósè bá ti wọnú àgọ́, ọwọ̀n ìkùukùu máa sọ̀ kalẹ̀, á sì dúró sí ẹnu ọ̀nà àgọ́ nígbà tí Ọlọ́run bá ń bá Mósè sọ̀rọ̀.
10 Nígbà tí gbogbo èèyàn rí ọwọ̀n ìkùukùu tó dúró ní ẹnu ọ̀nà àgọ́ náà, kálukú wọn dìde, wọ́n sì tẹrí ba ní ẹnu ọ̀nà àgọ́ wọn.
11 Jèhófà bá Mósè sọ̀rọ̀ ní ojúkojú, bí ìgbà téèyàn méjì ń bá ara wọn sọ̀rọ̀. Nígbà tó pa dà sọ́dọ̀ àwọn èèyàn náà, Jóṣúà ọmọ Núnì, òjíṣẹ́ rẹ̀ àti ìránṣẹ́ rẹ̀ ò kúrò níbi àgọ́ náà.
12 Mósè wá sọ fún Jèhófà pé: “Wò ó, ò ń sọ fún mi pé, ‘Darí àwọn èèyàn yìí lọ,’ àmọ́ o ò jẹ́ kí n mọ ẹni tí o máa rán pẹ̀lú mi. O tún sọ pé, ‘Mo fi orúkọ mọ̀ ọ́, o sì tún rí ojúure mi.’
13 Jọ̀ọ́, tí mo bá rí ojúure rẹ, jẹ́ kí n mọ àwọn ọ̀nà rẹ, kí n lè mọ̀ ọ́, kí n sì túbọ̀ máa rí ojú rere rẹ. Tún ro ti orílẹ̀-èdè yìí, tí wọ́n jẹ́ èèyàn rẹ.”
14 Ó sọ pé: “Èmi fúnra mi yóò bá ọ lọ, màá sì fún ọ ní ìsinmi.”
15 Mósè wá sọ fún un pé: “Tí ìwọ fúnra rẹ ò bá ní bá wa lọ, má ṣe mú wa kúrò níbí.
16 Báwo ni àwọn èèyàn yóò ṣe mọ̀ pé èmi àti àwọn èèyàn rẹ ti rí ojúure rẹ? Ṣebí tí o bá bá wa lọ ni, kí èmi àti àwọn èèyàn rẹ lè yàtọ̀ sí gbogbo èèyàn yòókù tó wà ní ayé?”
17 Lẹ́yìn náà, Jèhófà sọ fún Mósè pé: “Màá tún ṣe ohun tí o ní kí n ṣe yìí, torí o ti rí ojúure mi, mo sì fi orúkọ mọ̀ ọ́.”
18 Mósè bá sọ pé: “Jọ̀ọ́, fi ògo rẹ hàn mí.”
19 Àmọ́ Ọlọ́run dáhùn pé: “Màá mú kí gbogbo oore mi kọjá níwájú rẹ, màá sì kéde orúkọ Jèhófà níwájú rẹ; èmi yóò ṣojúure sí ẹni tí èmi yóò ṣojúure sí, èmi yóò sì ṣàánú ẹni tí èmi yóò ṣàánú.”
20 Àmọ́ ó tún sọ pé: “O ò lè rí ojú mi, torí kò sí èèyàn tó lè rí mi, kó sì wà láàyè.”
21 Jèhófà wá ń bá ọ̀rọ̀ rẹ̀ lọ pé: “Ibì kan nìyí nítòsí mi. Dúró sórí àpáta.
22 Tí ògo mi bá ń kọjá, màá fi ọ́ pa mọ́ sínú ihò àpáta, màá sì fi ọwọ́ mi bò ọ́ títí màá fi kọjá.
23 Lẹ́yìn náà, màá gbé ọwọ́ mi kúrò, ìwọ yóò sì rí ẹ̀yìn mi. Àmọ́ o ò ní rí ojú mi.”
35 Lẹ́yìn náà, Mósè pe gbogbo àpéjọ àwọn ọmọ Ísírẹ́lì pa pọ̀, ó sì sọ fún wọn pé: “Àwọn ohun tí Jèhófà pa láṣẹ pé ká ṣe nìyí:
2 Ọjọ́ mẹ́fà ni kí ẹ fi ṣiṣẹ́, àmọ́ kí ọjọ́ keje jẹ́ mímọ́ fún yín. Kí ọjọ́ náà jẹ́ sábáàtì fún Jèhófà, ọjọ́ ìsinmi tí ẹ ò ní ṣiṣẹ́ rárá. Ṣe ni kí ẹ pa ẹnikẹ́ni tó bá ṣiṣẹ́ ní ọjọ́ náà.
3 Ní ọjọ́ Sábáàtì, ẹ ò gbọ́dọ̀ dá iná ní gbogbo ibi tí ẹ̀ ń gbé.”
4 Mósè tún sọ fún gbogbo àpéjọ àwọn ọmọ Ísírẹ́lì pé: “Ohun tí Jèhófà pa láṣẹ nìyí,
5 ‘Kí ẹ gba ọrẹ fún Jèhófà láàárín ara yín. Kí gbogbo ẹni tó bá wù látọkàn wá mú ọrẹ wá fún Jèhófà: wúrà, fàdákà, bàbà,
6 fọ́nrán òwú aláwọ̀ búlúù, òwú aláwọ̀ pọ́pù, òwú aláwọ̀ rírẹ̀dòdò, aṣọ ọ̀gbọ̀ tó dáa, irun ewúrẹ́,
7 awọ àgbò tí wọ́n pa láró pupa, awọ séálì, igi bọn-ọ̀n-ní,
8 òróró fìtílà, òróró básámù tí wọ́n á fi ṣe òróró àfiyanni àti tùràrí onílọ́fínńdà,
9 àwọn òkúta ónísì àti àwọn òkúta míì tí wọ́n máa tò sára éfódì àti aṣọ ìgbàyà.
10 “‘Kí gbogbo àwọn tó mọṣẹ́ láàárín yín wá ṣe gbogbo ohun tí Jèhófà pa láṣẹ,
11 ìyẹn, àgọ́ ìjọsìn pẹ̀lú àgọ́ rẹ̀ àti ìbòrí rẹ̀, àwọn ìkọ́ àti àwọn férémù rẹ̀, àwọn ọ̀pá gbọọrọ rẹ̀, àwọn òpó rẹ̀ àti àwọn ìtẹ́lẹ̀ oníhò rẹ̀;
12 Àpótí náà àti àwọn ọ̀pá rẹ̀, ìbòrí àti aṣọ tí wọ́n á ta síbẹ̀;
13 tábìlì àti àwọn ọ̀pá rẹ̀ àti gbogbo ohun èlò rẹ̀ àti búrẹ́dì àfihàn;
14 ọ̀pá fìtílà tí wọ́n á máa fi tan iná àti àwọn ohun èlò rẹ̀ àti àwọn fìtílà rẹ̀ àti òróró láti máa fi tan iná;
15 pẹpẹ tùràrí àti àwọn ọ̀pá rẹ̀; òróró àfiyanni àti tùràrí onílọ́fínńdà; aṣọ tó máa wà ní ẹnu ọ̀nà àgọ́ ìjọsìn;
16 pẹpẹ ẹbọ sísun àti àgbàyan tí ẹ ó fi bàbà ṣe, àwọn ọ̀pá rẹ̀ àti gbogbo ohun èlò rẹ̀; bàsíà àti ẹsẹ̀ rẹ̀;
17 àwọn aṣọ ìdábùú tí wọ́n máa ta sí àgbàlá, àwọn òpó rẹ̀ àti àwọn ìtẹ́lẹ̀ oníhò rẹ̀; aṣọ tó máa wà ní ẹnu ọ̀nà àgbàlá;
18 àwọn èèkàn àgọ́ ìjọsìn àtàwọn èèkàn àgbàlá pẹ̀lú àwọn okùn wọn;
19 àwọn aṣọ tí wọ́n hun dáadáa láti máa fi ṣiṣẹ́ ní ibi mímọ́, aṣọ mímọ́ ti àlùfáà Áárónì àti aṣọ tí àwọn ọmọkùnrin rẹ̀ máa fi ṣiṣẹ́ àlùfáà.’”
20 Gbogbo àpéjọ àwọn ọmọ Ísírẹ́lì wá kúrò níwájú Mósè.
21 Gbogbo ẹni tí ọkàn rẹ̀ sún un tó sì tinú rẹ̀ wá láti ṣe ọrẹ mú ọrẹ wá fún Jèhófà, ọrẹ tí wọ́n á fi ṣe àgọ́ ìpàdé, gbogbo iṣẹ́ rẹ̀ àti àwọn aṣọ mímọ́ náà.
22 Wọ́n ń wá ṣáá, lọ́kùnrin àti lóbìnrin, kálukú ń wá láti ṣe ọrẹ látọkàn wá, wọ́n mú àwọn ohun ọ̀ṣọ́ tí wọ́n ń so mọ́ aṣọ wá, pẹ̀lú yẹtí, òrùka àti àwọn ohun ọ̀ṣọ́ míì, pẹ̀lú onírúurú ohun èlò wúrà. Gbogbo wọn mú ọrẹ wúrà wá fún Jèhófà.
23 Gbogbo àwọn tó ní fọ́nrán òwú aláwọ̀ búlúù, òwú aláwọ̀ pọ́pù àti òwú aláwọ̀ rírẹ̀dòdò sì mú wọn wá, pẹ̀lú aṣọ ọ̀gbọ̀ tó dáa, irun ewúrẹ́, awọ àgbò tí wọ́n pa láró pupa àti awọ séálì.
24 Gbogbo àwọn tó ń fi fàdákà àti bàbà ṣe ọrẹ mú un wá fún Jèhófà, gbogbo àwọn tó sì ní igi bọn-ọ̀n-ní tó ṣeé lò fún èyíkéyìí nínú iṣẹ́ náà mú un wá.
25 Gbogbo àwọn obìnrin tó mọṣẹ́ fi ọwọ́ wọn rànwú, wọ́n sì mú àwọn ohun tí wọ́n ṣe wá: fọ́nrán òwú aláwọ̀ búlúù, òwú aláwọ̀ pọ́pù, òwú aláwọ̀ rírẹ̀dòdò àti aṣọ ọ̀gbọ̀ tó dáa.
26 Gbogbo obìnrin tó mọṣẹ́, tí ọkàn wọn sún wọn sì ran irun ewúrẹ́.
27 Àwọn ìjòyè náà mú àwọn òkúta ónísì wá àti àwọn òkúta míì tí wọ́n máa tò sára éfódì àti aṣọ ìgbàyà,
28 pẹ̀lú òróró básámù àti òróró tí wọ́n á máa fi tan iná, òróró tí wọ́n á fi ṣe òróró àfiyanni àti tùràrí onílọ́fínńdà.
29 Gbogbo ọkùnrin àti obìnrin tí ọkàn wọn sún wọn mú ohun kan wá fún iṣẹ́ tí Jèhófà pa láṣẹ nípasẹ̀ Mósè pé kí wọ́n ṣe; àwọn ọmọ Ísírẹ́lì mú ọrẹ àtinúwá wá fún Jèhófà.
30 Mósè wá sọ fún àwọn ọmọ Ísírẹ́lì pé: “Ẹ wò ó, Jèhófà ti yan Bẹ́sálẹ́lì ọmọ Úráì ọmọ Húrì látinú ẹ̀yà Júdà.
31 Ó ti fi ẹ̀mí Ọlọ́run kún inú rẹ̀, ó fún un ní ọgbọ́n, òye àti ìmọ̀ nípa onírúurú iṣẹ́ ọnà,
32 kó lè ṣe iṣẹ́ ọnà ayàwòrán, kó lè fi wúrà, fàdákà àti bàbà ṣiṣẹ́,
33 kó lè gé òkúta, kó sì tò ó, kó sì lè fi igi ṣe onírúurú iṣẹ́ ọnà.
34 Ó sì ti fi sínú ọkàn rẹ̀ láti máa kọ́ni, òun àti Òhólíábù ọmọ Áhísámákì látinú ẹ̀yà Dánì.
35 Ó ti mú kí wọ́n ní ìmọ̀ láti ṣe gbogbo iṣẹ́ ọnà, láti kó iṣẹ́ sára aṣọ, láti fi fọ́nrán òwú aláwọ̀ búlúù, òwú aláwọ̀ pọ́pù, òwú aláwọ̀ rírẹ̀dòdò àti aṣọ ọ̀gbọ̀ tó dáa ṣe iṣẹ́ ọnà sí aṣọ, kí wọ́n sì máa hun aṣọ. Àwọn ọkùnrin yìí máa ṣe onírúurú iṣẹ́, wọ́n á sì ṣètò onírúurú iṣẹ́ ọnà.
37 Bẹ́sálẹ́lì wá fi igi bọn-ọ̀n-ní ṣe Àpótí. Gígùn rẹ̀ jẹ́ ìgbọ̀nwọ́ méjì ààbọ̀, fífẹ̀ rẹ̀ jẹ́ ìgbọ̀nwọ́ kan ààbọ̀, gíga rẹ̀ sì jẹ́ ìgbọ̀nwọ́ kan ààbọ̀.
2 Ó fi ògidì wúrà bò ó nínú àti níta, ó sì ṣe ìgbátí wúrà sí i yí ká.
3 Lẹ́yìn náà, ó fi wúrà rọ òrùka mẹ́rin fún un, ó fi síbi òkè ẹsẹ̀ rẹ̀ mẹ́rẹ̀ẹ̀rin, òrùka méjì ní ẹ̀gbẹ́ rẹ̀ kan àti òrùka méjì ní ẹ̀gbẹ́ rẹ̀ kejì.
4 Ó wá fi igi bọn-ọ̀n-ní ṣe àwọn ọ̀pá, ó sì fi wúrà bò wọ́n.
5 Ó ki àwọn ọ̀pá náà bọnú àwọn òrùka tó wà ní ẹ̀gbẹ́ méjèèjì Àpótí náà, láti máa fi gbé Àpótí náà.
6 Ó fi ògidì wúrà ṣe ìbòrí. Gígùn rẹ̀ jẹ́ ìgbọ̀nwọ́ méjì ààbọ̀, fífẹ̀ rẹ̀ sì jẹ́ ìgbọ̀nwọ́ kan ààbọ̀.
7 Ó wá fi wúra ṣe kérúbù méjì sí ìkángun méjèèjì ìbòrí náà, ó jẹ́ iṣẹ́ ọnà tó fi òòlù ṣe.
8 Kérúbù kan wà ní ìkángun kan, kérúbù kejì sì wà ní ìkángun kejì. Ó ṣe àwọn kérúbù náà sí ìkángun méjèèjì ìbòrí náà.
9 Àwọn kérúbù méjèèjì na ìyẹ́ wọn sókè, ìyẹ́ wọn sì bo ìbòrí náà. Wọ́n dojú kọra, wọ́n sì ń wo ìbòrí náà.
10 Ó wá fi igi bọn-ọ̀n-ní ṣe tábìlì. Gígùn rẹ̀ jẹ́ ìgbọ̀nwọ́ méjì, fífẹ̀ rẹ̀ jẹ́ ìgbọ̀nwọ́ kan, gíga rẹ̀ sì jẹ́ ìgbọ̀nwọ́ kan ààbọ̀.
11 Ó fi ògidì wúrà bò ó, ó sì ṣe ìgbátí wúrà sí i yí ká.
12 Lẹ́yìn náà, ó ṣe etí tó fẹ̀ tó ìbú ọwọ́ kan sí i yí ká, ó sì ṣe ìgbátí wúrà sí etí náà yí ká.
13 Ó tún fi wúrà rọ òrùka mẹ́rin fún un, ó sì fi wọ́n sí igun mẹ́rẹ̀ẹ̀rin níbi tí ẹsẹ̀ mẹ́rẹ̀ẹ̀rin wà.
14 Àwọn òrùka náà sún mọ́ etí náà láti máa gba àwọn ọ̀pá tí wọ́n máa fi gbé tábìlì náà dúró.
15 Ó wá fi igi bọn-ọ̀n-ní ṣe àwọn ọ̀pá láti máa fi gbé tábìlì náà, ó sì fi wúrà bo àwọn ọ̀pá náà.
16 Lẹ́yìn náà, ó fi ògidì wúrà ṣe àwọn ohun èlò tó wà lórí tábìlì—àwọn abọ́ ìjẹun rẹ̀, àwọn ife rẹ̀, àwọn abọ́ rẹ̀ àti àwọn ṣágo rẹ̀ tí wọ́n á máa da ọrẹ ohun mímu látinú rẹ̀.
17 Ó wá fi ògidì wúrà ṣe ọ̀pá fìtílà. Iṣẹ́ ọnà tó fi òòlù ṣe ni ọ̀pá fìtílà náà. Ìsàlẹ̀ rẹ̀, ọ̀pá rẹ̀, àwọn iṣẹ́ ọnà rẹ̀, àwọn kókó rubutu rẹ̀ àti àwọn ìtànná rẹ̀ jẹ́ ọ̀kan ṣoṣo.
18 Ẹ̀ka mẹ́fà yọ jáde lára ọ̀pá rẹ̀, ẹ̀ka mẹ́ta ní ẹ̀gbẹ́ kan àti ẹ̀ka mẹ́ta ní ẹ̀gbẹ́ kejì.
19 Iṣẹ́ ọnà mẹ́ta tó rí bí òdòdó álímọ́ńdì wà lára àwọn ẹ̀ka tó wà lẹ́gbẹ̀ẹ́ kan, kókó rubutu àti ìtànná sì tẹ̀ léra, iṣẹ́ ọnà mẹ́ta tó rí bí òdòdó álímọ́ńdì wà lára àwọn ẹ̀ka tó wà lẹ́gbẹ̀ẹ́ kejì, kókó rubutu àti ìtànná sì tẹ̀ léra. Bó ṣe ṣe ẹ̀ka mẹ́fẹ̀ẹ̀fà tó yọ jáde lára ọ̀pá fìtílà náà nìyí.
20 Iṣẹ́ ọnà mẹ́rin tó rí bí òdòdó álímọ́ńdì wà lára ọ̀pá náà, kókó rubutu àti ìtànná sì tẹ̀ léra.
21 Kókó rubutu kan wà lábẹ́ ẹ̀ka méjì àkọ́kọ́ tó yọ jáde lára ọ̀pá náà, kókó rubutu kan tún wà lábẹ́ ẹ̀ka méjì tó tẹ̀ lé e, kókó rubutu míì sì wà lábẹ́ ẹ̀ka méjì tó tẹ̀ lé ìyẹn, bó ṣe wà lábẹ́ ẹ̀ka mẹ́fẹ̀ẹ̀fà tó yọ jáde lára ọ̀pá fìtílà náà nìyẹn.
22 Ó ṣe àwọn kókó rubutu, àwọn ẹ̀ka àti ọ̀pá fìtílà náà lódindi, ó jẹ́ iṣẹ́ ọnà tó fi òòlù ṣe, gbogbo rẹ̀ jẹ́ ọ̀kan, ó sì jẹ́ ògidì wúrà.
23 Lẹ́yìn náà, ó fi ògidì wúrà ṣe fìtílà rẹ̀ méje àti àwọn ìpaná rẹ̀ àti àwọn ìkóná rẹ̀.
24 Ògidì wúrà tálẹ́ńtì kan ló fi ṣe é pẹ̀lú gbogbo ohun èlò rẹ̀.
25 Ó wá fi igi bọn-ọ̀n-ní ṣe pẹpẹ tùràrí. Ẹ̀gbẹ́ rẹ̀ mẹ́rẹ̀ẹ̀rin dọ́gba, gígùn rẹ̀ jẹ́ ìgbọ̀nwọ́ kan, fífẹ̀ rẹ̀ jẹ́ ìgbọ̀nwọ́ kan, gíga rẹ̀ sì jẹ́ ìgbọ̀nwọ́ méjì. Pẹpẹ náà àti àwọn ìwo rẹ̀ jẹ́ ọ̀kan.
26 Ó fi ògidì wúrà bò ó lókè pẹ̀lú ẹ̀gbẹ́ rẹ̀ yí ká àti àwọn ìwo rẹ̀, ó sì ṣe ìgbátí wúrà sí i yí ká.
27 Ó fi wúrà ṣe òrùka méjì sí ìsàlẹ̀ ìgbátí rẹ̀, ní ẹ̀gbẹ́ méjèèjì tó wà lódìkejì ara wọn láti gba àwọn ọ̀pá tí wọ́n á fi máa gbé e dúró.
28 Lẹ́yìn náà, ó fi igi bọn-ọ̀n-ní ṣe àwọn ọ̀pá, ó sì fi wúrà bò wọ́n.
29 Ó tún ṣe òróró àfiyanni mímọ́ àti ògidì tùràrí onílọ́fínńdà, ó ro àwọn èròjà rẹ̀ pọ̀ dáadáa.
40 Jèhófà wá sọ fún Mósè pé:
2 “Ní ọjọ́ kìíní oṣù kìíní, kí o to àgọ́ ìjọsìn, àgọ́ ìpàdé náà.
3 Gbé àpótí Ẹ̀rí sínú rẹ̀, kí o sì ta aṣọ ìdábùú bo ibi tí Àpótí náà wà.
4 Kí o gbé tábìlì náà wọlé, kí o sì to àwọn nǹkan tó yẹ kó wà lórí rẹ̀ síbẹ̀, kí o wá gbé ọ̀pá fìtílà wọlé, kí o sì tan àwọn fìtílà rẹ̀.
5 Kí o gbé pẹpẹ tùràrí tí wọ́n fi wúrà ṣe síwájú àpótí Ẹ̀rí, kí o sì ta aṣọ sí ẹnu ọ̀nà àgọ́ ìjọsìn.
6 “Kí o gbé pẹpẹ ẹbọ sísun síwájú ẹnu ọ̀nà àgọ́ ìjọsìn, àgọ́ ìpàdé náà,
7 kí o gbé bàsíà sáàárín àgọ́ ìpàdé àti pẹpẹ, kí o sì bu omi sínú rẹ̀.
8 Kí o wá ṣe àgbàlá yí i ká, kí o sì ta aṣọ sí ẹnu ọ̀nà àgbàlá náà.
9 Lẹ́yìn náà, kí o gbé òróró àfiyanni, kí o fòróró yan àgọ́ ìjọsìn náà àti gbogbo ohun tó wà nínú rẹ̀, kí o sì ya àgọ́ náà àti gbogbo ohun èlò rẹ̀ sí mímọ́, kó lè di ohun mímọ́.
10 Kí o fòróró yan pẹpẹ ẹbọ sísun àti gbogbo ohun èlò rẹ̀, kí o sì ya pẹpẹ náà sí mímọ́, kó lè di pẹpẹ mímọ́ jù lọ.
11 Kí o fòróró yan bàsíà àti ẹsẹ̀ rẹ̀, kí o sì yà á sí mímọ́.
12 “Lẹ́yìn náà, kí o mú Áárónì àti àwọn ọmọ rẹ̀ sún mọ́ ẹnu ọ̀nà àgọ́ ìpàdé, kí o sì fi omi wẹ̀ wọ́n.
13 Kí o wọ àwọn aṣọ mímọ́ náà fún Áárónì, kí o fòróró yàn án, kí o sì sọ ọ́ di mímọ́, yóò sì di àlùfáà mi.
14 Kí o wá mú àwọn ọmọ rẹ̀ sún mọ́ tòsí, kí o sì wọ aṣọ fún wọn.
15 Kí o fòróró yàn wọ́n bí o ṣe fòróró yan bàbá wọn, kí wọ́n lè di àlùfáà mi, ìran wọn á sì máa ṣiṣẹ́ àlùfáà títí lọ torí o ti fòróró yàn wọ́n.”
16 Mósè ṣe gbogbo ohun tí Jèhófà pa láṣẹ fún un. Ó ṣe bẹ́ẹ̀ gẹ́lẹ́.
17 Ní ọjọ́ kìíní, oṣù kìíní, ọdún kejì, wọ́n to àgọ́ ìjọsìn náà.
18 Nígbà tí Mósè to àgọ́ ìjọsìn náà, ó fi àwọn ìtẹ́lẹ̀ oníhò rẹ̀ sísàlẹ̀, ó to àwọn férémù, ó fi àwọn ọ̀pá gbọọrọ rẹ̀ sí i, ó sì to àwọn òpó rẹ̀.
19 Ó fi aṣọ àgọ́ bo àgọ́ ìjọsìn náà, ó sì fi ìbòrí àgọ́ náà bò ó, bí Jèhófà ṣe pa á láṣẹ fún Mósè.
20 Lẹ́yìn náà, ó mú Ẹ̀rí, ó sì fi sínú Àpótí náà. Ó ki àwọn ọ̀pá sí ẹ̀gbẹ́ Àpótí náà, ó sì fi ìbòrí bo Àpótí náà.
21 Ó gbé Àpótí náà wá sínú àgọ́ ìjọsìn, ó sì ta aṣọ ìdábùú bo ibẹ̀. Ó fi bo ibi tí àpótí Ẹ̀rí náà wà, bí Jèhófà ṣe pa á láṣẹ fún Mósè.
22 Lẹ́yìn náà, ó gbé tábìlì sínú àgọ́ ìpàdé ní apá àríwá àgọ́ ìjọsìn náà ní ìta aṣọ ìdábùú,
23 ó sì to búrẹ́dì náà sórí ara wọn lórí rẹ̀ níwájú Jèhófà, bí Jèhófà ṣe pa á láṣẹ fún Mósè.
24 Ó gbé ọ̀pá fìtílà sínú àgọ́ ìpàdé níwájú tábìlì náà, ní apá gúúsù àgọ́ ìjọsìn náà.
25 Ó tan àwọn fìtílà náà níwájú Jèhófà, bí Jèhófà ṣe pa á láṣẹ fún Mósè.
26 Lẹ́yìn náà, ó gbé pẹpẹ wúrà sínú àgọ́ ìpàdé níwájú aṣọ ìdábùú,
27 kó lè mú kí tùràrí onílọ́fínńdà rú èéfín lórí rẹ̀, bí Jèhófà ṣe pa á láṣẹ fún Mósè.
28 Ó wá ta aṣọ sí ẹnu ọ̀nà àgọ́ ìjọsìn náà.
29 Ó gbé pẹpẹ ẹbọ sísun sí ẹnu ọ̀nà àgọ́ ìjọsìn, àgọ́ ìpàdé náà, kó lè fi ẹbọ sísun àti ọrẹ ọkà rúbọ lórí rẹ̀, bí Jèhófà ṣe pa á láṣẹ fún Mósè.
30 Lẹ́yìn náà, ó gbé bàsíà sí àárín àgọ́ ìpàdé àti pẹpẹ, ó sì bu omi sínú rẹ̀ fún wíwẹ̀.
31 Mósè àti Áárónì àti àwọn ọmọ rẹ̀ wẹ ọwọ́ àti ẹsẹ̀ wọn níbẹ̀.
32 Nígbàkigbà tí wọ́n bá wọnú àgọ́ ìpàdé tàbí tí wọ́n bá sún mọ́ pẹpẹ, wọ́n á wẹ̀, bí Jèhófà ṣe pa á láṣẹ fún Mósè.
33 Níkẹyìn, ó ṣe àgbàlá yí àgọ́ ìjọsìn àti pẹpẹ náà ká, ó sì ta aṣọ sí ẹnu ọ̀nà àgbàlá náà. Bí Mósè ṣe parí iṣẹ́ náà nìyẹn.
34 Ìkùukùu sì bẹ̀rẹ̀ sí í bo àgọ́ ìpàdé, ògo Jèhófà sì kún inú àgọ́ ìjọsìn náà.
35 Mósè ò lè wọnú àgọ́ ìpàdé torí pé ìkùukùu ò kúrò lórí àgọ́ náà, ògo Jèhófà sì kún inú àgọ́ ìjọsìn náà.
36 Tí ìkùukùu bá ti kúrò lórí àgọ́ ìjọsìn náà, àwọn ọmọ Ísírẹ́lì máa tú àgọ́ wọn ká bí wọ́n ṣe ń lọ láti ibì kan sí ibòmíì lẹ́nu gbogbo ìrìn àjò wọn.
37 Àmọ́, tí ìkùukùu náà ò bá kúrò, wọn ò ní tú àgọ́ wọn ká títí di ọjọ́ tí ìkùukùu náà bá kúrò.
38 Torí ìkùukùu Jèhófà máa ń wà lórí àgọ́ ìjọsìn náà ní ọ̀sán, iná sì máa ń wà lórí rẹ̀ ní òru, gbogbo ilé Ísírẹ́lì sì máa ń rí i, bí wọ́n ṣe ń lọ láti ibì kan sí ibòmíì lẹ́nu gbogbo ìrìn àjò wọn.
1 Jèhófà pe Mósè, ó sì bá a sọ̀rọ̀ látinú àgọ́ ìpàdé, pé:
2 “Bá àwọn ọmọ Ísírẹ́lì sọ̀rọ̀, kí o sì sọ fún wọn pé, ‘Tí ẹnikẹ́ni nínú yín bá fẹ́ fi ẹran ọ̀sìn ṣe ọrẹ fún Jèhófà, kó mú ọrẹ rẹ̀ wá látinú ọ̀wọ́ ẹran tàbí agbo ẹran.
3 “‘Tó bá fẹ́ mú ẹran wá láti fi rú ẹbọ sísun látinú ọ̀wọ́ ẹran, kó jẹ́ akọ tí ara rẹ̀ dá ṣáṣá. Tinútinú ni kó mú un wá síwájú Jèhófà ní ẹnu ọ̀nà àgọ́ ìpàdé.
4 Kó gbé ọwọ́ rẹ̀ lé orí ẹran náà, ọrẹ rẹ̀ yóò sì ní ìtẹ́wọ́gbà, á sì jẹ́ ètùtù fún un.
5 “‘Lẹ́yìn náà, kí wọ́n pa akọ màlúù náà níwájú Jèhófà, àwọn ọmọ Áárónì, tí wọ́n jẹ́ àlùfáà, yóò sì gbé ẹ̀jẹ̀ rẹ̀ wá, wọ́n á wọ́n ọn sí gbogbo ẹ̀gbẹ́ pẹpẹ náà, èyí tó wà ní ẹnu ọ̀nà àgọ́ ìpàdé.
6 Kí wọ́n bó awọ ẹran náà, kí wọ́n sì gé e sí wẹ́wẹ́.
7 Kí àwọn ọmọ Áárónì, tí wọ́n jẹ́ àlùfáà, dá iná sórí pẹpẹ, kí wọ́n sì to igi sí iná náà.
8 Kí àwọn ọmọ Áárónì, tí wọ́n jẹ́ àlùfáà, to àwọn ègé ẹran náà sórí igi tó wà lórí iná lórí pẹpẹ, pẹ̀lú orí rẹ̀ àti ọ̀rá rẹ̀ líle.
9 Kí wọ́n fi omi fọ ìfun rẹ̀ àti ẹsẹ̀ rẹ̀, kí àlùfáà sì mú kí gbogbo rẹ̀ rú èéfín lórí pẹpẹ gẹ́gẹ́ bí ẹbọ sísun, ọrẹ àfinásun sí Jèhófà, tó ní òórùn dídùn.
10 “‘Tó bá fẹ́ mú ẹran wá láti fi rú ẹbọ sísun látinú agbo ẹran, lára àwọn ọmọ àgbò tàbí àwọn ewúrẹ́, kó jẹ́ akọ tí ara rẹ̀ dá ṣáṣá.
11 Kí wọ́n pa á ní apá àríwá pẹpẹ níwájú Jèhófà, kí àwọn ọmọ Áárónì, tí wọ́n jẹ́ àlùfáà, sì wọ́n ẹ̀jẹ̀ rẹ̀ sí gbogbo ẹ̀gbẹ́ pẹpẹ.
12 Kó gé e sí wẹ́wẹ́, kó gé orí rẹ̀ àti ọ̀rá rẹ̀ líle, kí àlùfáà sì tò ó sórí igi tó wà lórí iná lórí pẹpẹ.
13 Kó fi omi fọ ìfun àti ẹsẹ̀ rẹ̀, kí àlùfáà sì mú gbogbo rẹ̀ wá, kó sun ún lórí pẹpẹ kó lè rú èéfín. Ẹbọ sísun ni, ọrẹ àfinásun sí Jèhófà, tó ní òórùn dídùn.
14 “‘Àmọ́ tó bá jẹ́ pé ẹyẹ ló fẹ́ mú wá láti fi rú ẹbọ sísun sí Jèhófà, kó mú ọrẹ rẹ̀ wá látinú àwọn ẹyẹ oriri tàbí ọmọ ẹyẹlé.
15 Kí àlùfáà sì mú un wá síbi pẹpẹ, kó já ọrùn rẹ̀ láìjá a tán, kó sì mú kó rú èéfín lórí pẹpẹ, àmọ́ kó ro ẹ̀jẹ̀ rẹ̀ sí ẹ̀gbẹ́ pẹpẹ.
16 Kó yọ àpò oúnjẹ ẹyẹ náà, kó tu àwọn ìyẹ́ rẹ̀, kó sì jù wọ́n sẹ́gbẹ̀ẹ́ pẹpẹ lápá ìlà oòrùn, níbi tí eérú wà.
17 Kó là á níbi àwọn ìyẹ́ rẹ̀ láìgé e sí méjì. Lẹ́yìn náà, kí àlùfáà mú kó rú èéfín lórí igi tó wà lórí iná lórí pẹpẹ. Ẹbọ sísun ni, ọrẹ àfinásun sí Jèhófà, tó ní òórùn dídùn.
2 “‘Tí ẹnì kan bá fẹ́ mú ọrẹ ọkà wá fún Jèhófà, kó jẹ́ ìyẹ̀fun tó kúnná, kó da òróró sórí rẹ̀, kó sì fi oje igi tùràrí sórí rẹ̀.
2 Kó wá gbé e wá fún àwọn ọmọ Áárónì, tí wọ́n jẹ́ àlùfáà, kí àlùfáà sì bu ẹ̀kúnwọ́ ìyẹ̀fun náà tí wọ́n pò mọ́ òróró àti gbogbo oje igi tùràrí rẹ̀, kó sì mú kó rú èéfín lórí pẹpẹ bí ọrẹ ìṣàpẹẹrẹ, ọrẹ àfinásun sí Jèhófà, tó ní òórùn dídùn.
3 Kí ohunkóhun tó bá ṣẹ́ kù lára ọrẹ ọkà náà jẹ́ ti Áárónì àti àwọn ọmọ rẹ̀, ohun mímọ́ jù lọ ló jẹ́ látinú àwọn ọrẹ àfinásun sí Jèhófà.
4 “‘Tí o bá fẹ́ fi ohun tí wọ́n yan nínú ààrò ṣe ọrẹ ọkà, kó jẹ́ èyí tí wọ́n fi ìyẹ̀fun tó kúnná ṣe, búrẹ́dì aláìwú tí wọ́n fi òróró pò, tó rí bí òrùka tàbí búrẹ́dì aláìwú pẹlẹbẹ tí wọ́n fi òróró pa.
5 “‘Tó bá jẹ́ ohun tí wọ́n ṣe nínú agbada lo fẹ́ fi ṣe ọrẹ ọkà, kó jẹ́ èyí tí wọ́n fi ìyẹ̀fun tó kúnná ṣe, tí wọ́n pò mọ́ òróró, tí kò sì ní ìwúkàrà.
6 Kí o gé e sí wẹ́wẹ́, kí o sì da òróró sórí rẹ̀. Ọrẹ ọkà ni.
7 “‘Tó bá jẹ́ ohun tí wọ́n sè nínú páànù lo fẹ́ fi ṣe ọrẹ ọkà, kó jẹ́ èyí tí wọ́n fi ìyẹ̀fun tó kúnná pẹ̀lú òróró ṣe.
8 Àwọn nǹkan yìí ni kí o fi ṣe ọrẹ ọkà tí o máa mú wá fún Jèhófà, kí o gbé e fún àlùfáà, yóò sì gbé e sún mọ́ pẹpẹ.
9 Kí àlùfáà mú lára ọrẹ ọkà náà láti fi ṣe ọrẹ ìṣàpẹẹrẹ, kó mú kó rú èéfín lórí pẹpẹ bí ọrẹ àfinásun tó ní òórùn dídùn sí Jèhófà.
10 Kí ohun tó bá ṣẹ́ kù lára ọrẹ ọkà náà jẹ́ ti Áárónì àti àwọn ọmọ rẹ̀, ohun mímọ́ jù lọ ló jẹ́ látinú àwọn ọrẹ àfinásun sí Jèhófà.
11 “‘Ẹ má ṣe mú ọrẹ ọkà kankan tó ní ìwúkàrà wá fún Jèhófà, ẹ ò sì gbọ́dọ̀ mú kí àpòrọ́ kíkan tàbí oyin èyíkéyìí rú èéfín bí ọrẹ àfinásun sí Jèhófà.
12 “‘Ẹ lè mú wọn wá fún Jèhófà láti fi ṣe ọrẹ àwọn àkọ́so yín, àmọ́ ẹ má ṣe mú un wá sórí pẹpẹ láti mú òórùn dídùn jáde.
13 “‘Kí ẹ fi iyọ̀ dun gbogbo ọrẹ ọkà tí ẹ bá mú wá; ẹ ò gbọ́dọ̀ jẹ́ kí iyọ̀ májẹ̀mú Ọlọ́run yín di àwátì nínú ọrẹ ọkà yín. Kí ẹ máa fi iyọ̀ sí gbogbo ọrẹ yín.
14 “‘Tí o bá fẹ́ ṣe ọrẹ ọkà àkọ́pọ́n èso rẹ fún Jèhófà, ọkà tuntun tí o yan lórí iná ni kí o mú wá, kóró tuntun tí o kò lọ̀ kúnná, kí o fi ṣe ọrẹ ọkà àkọ́pọ́n èso rẹ.
15 Kí o da òróró sórí rẹ̀, kí o sì fi oje igi tùràrí sórí rẹ̀. Ọrẹ ọkà ni.
16 Kí àlùfáà mú kó rú èéfín bí ọrẹ ìṣàpẹẹrẹ, ìyẹn, díẹ̀ lára ọkà tí ẹ kò lọ̀ kúnná àti òróró pẹ̀lú gbogbo oje igi tùràrí rẹ̀, kó fi ṣe ọrẹ àfinásun sí Jèhófà.
3 “‘Tí ohun tó mú wá bá jẹ́ ẹbọ ìrẹ́pọ̀, tó sì jẹ́ látinú ọ̀wọ́ ẹran ló ti fẹ́ mú un wá, yálà akọ tàbí abo, ẹran tí ara rẹ̀ dá ṣáṣá ni kó mú wá fún Jèhófà.
2 Kó gbé ọwọ́ lé orí ẹran tó mú wá, kí wọ́n pa á ní ẹnu ọ̀nà àgọ́ ìpàdé; kí àwọn ọmọ Áárónì, àwọn àlùfáà, sì wọ́n ẹ̀jẹ̀ rẹ̀ sí gbogbo ẹ̀gbẹ́ pẹpẹ.
3 Kó fi lára ẹbọ ìrẹ́pọ̀ náà ṣe ọrẹ àfinásun sí Jèhófà: ọ̀rá tó bo ìfun, gbogbo ọ̀rá tó yí ìfun ká
4 àti kíndìnrín méjèèjì pẹ̀lú ọ̀rá tó wà lára wọn nítòsí abẹ́nú rẹ̀. Kó tún yọ àmọ́ tó wà lára ẹ̀dọ̀, pẹ̀lú àwọn kíndìnrín ẹran náà.
5 Kí àwọn ọmọ Áárónì mú kó rú èéfín lórí pẹpẹ, lórí ẹbọ sísun tó wà lórí igi lórí iná; ọrẹ àfinásun tó ní òórùn dídùn ló jẹ́ sí Jèhófà.
6 “‘Tó bá jẹ́ látinú agbo ẹran ló ti fẹ́ mú ọrẹ wá fún Jèhófà láti fi rú ẹbọ ìrẹ́pọ̀, kó jẹ́ akọ tàbí abo tí ara rẹ̀ dá ṣáṣá.
7 Tó bá jẹ́ ọmọ àgbò ló fẹ́ fi ṣe ọrẹ, kó mú un wá síwájú Jèhófà.
8 Kó gbé ọwọ́ lé orí ẹran tó mú wá, kí wọ́n sì pa á níwájú àgọ́ ìpàdé. Kí àwọn ọmọ Áárónì wọ́n ẹ̀jẹ̀ rẹ̀ sí gbogbo ẹ̀gbẹ́ pẹpẹ.
9 Kó mú ọ̀rá látinú ẹbọ ìrẹ́pọ̀, kó fi ṣe ọrẹ àfinásun sí Jèhófà. Kó gé ìrù rẹ̀ tó lọ́ràá nítòsí eegun ẹ̀yìn kúrò lódindi, ọ̀rá tó bo ìfun, gbogbo ọ̀rá tó yí ìfun ká,
10 pẹ̀lú kíndìnrín méjèèjì àti ọ̀rá tó wà lára wọn nítòsí abẹ́nú. Kó tún yọ àmọ́ tó wà lára ẹ̀dọ̀ pẹ̀lú àwọn kíndìnrín náà.
11 Kí àlùfáà mú kó rú èéfín lórí pẹpẹ bí oúnjẹ, ọrẹ àfinásun sí Jèhófà ló jẹ́.
12 “‘Tó bá jẹ́ ewúrẹ́ ló fẹ́ fi ṣe ọrẹ, kó mú un wá síwájú Jèhófà.
13 Kó gbé ọwọ́ lé e lórí, kí wọ́n pa á níwájú àgọ́ ìpàdé, kí àwọn ọmọ Áárónì sì wọ́n ẹ̀jẹ̀ rẹ̀ sí gbogbo ẹ̀gbẹ́ pẹpẹ.
14 Ibi tó máa fi ṣe ọrẹ àfinásun sí Jèhófà lára ẹran náà ni ọ̀rá tó bo ìfun, gbogbo ọ̀rá tó yí ìfun ká,
15 pẹ̀lú kíndìnrín méjèèjì àti ọ̀rá tó wà lára wọn nítòsí abẹ́nú. Kó tún yọ àmọ́ tó wà lára ẹ̀dọ̀ pẹ̀lú àwọn kíndìnrín rẹ̀.
16 Kí àlùfáà mú kó rú èéfín lórí pẹpẹ bí oúnjẹ, ọrẹ àfinásun tó máa mú òórùn dídùn jáde ló jẹ́. Ti Jèhófà ni gbogbo ọ̀rá.
17 “‘Ó jẹ́ àṣẹ tó máa wà fún àwọn ìran yín títí lọ, ní gbogbo ibi tí ẹ̀ ń gbé: Ẹ ò gbọ́dọ̀ jẹ ọ̀rá tàbí ẹ̀jẹ̀ èyíkéyìí.’”
4 Jèhófà wá sọ fún Mósè pé:
2 “Sọ fún àwọn ọmọ Ísírẹ́lì pé, ‘Tí ẹnì kan bá ṣẹ̀ láìmọ̀ọ́mọ̀, tó ṣe èyíkéyìí nínú ohun tí Jèhófà pa láṣẹ pé kí ẹ má ṣe:
3 “‘Tí àlùfáà tí ẹ fòróró yàn bá dẹ́ṣẹ̀, tó sì mú kí àwọn èèyàn jẹ̀bi, kó mú akọ ọmọ màlúù kan tí ara rẹ̀ dá ṣáṣá wá fún Jèhófà, kó fi rú ẹbọ ẹ̀ṣẹ̀ fún ẹ̀ṣẹ̀ tó dá.
4 Kó mú akọ màlúù náà wá sí ẹnu ọ̀nà àgọ́ ìpàdé níwájú Jèhófà, kó gbé ọwọ́ rẹ̀ lé orí akọ màlúù náà, kó sì pa á níwájú Jèhófà.
5 Kí àlùfáà tí ẹ fòróró yàn náà wá mú lára ẹ̀jẹ̀ akọ màlúù náà, kó sì gbé e wá sínú àgọ́ ìpàdé;
6 kí àlùfáà náà ki ìka rẹ̀ bọ ẹ̀jẹ̀ náà, kó sì wọ́n lára ẹ̀jẹ̀ náà lẹ́ẹ̀méje níwájú Jèhófà, síwájú aṣọ ìdábùú ibi mímọ́.
7 Kí àlùfáà náà tún fi lára ẹ̀jẹ̀ náà sí ara àwọn ìwo pẹpẹ tùràrí onílọ́fínńdà, tó wà níwájú Jèhófà nínú àgọ́ ìpàdé; kó sì da gbogbo ìyókù ẹ̀jẹ̀ akọ màlúù náà sí ìsàlẹ̀ pẹpẹ ẹbọ sísun, tó wà ní ẹnu ọ̀nà àgọ́ ìpàdé.
8 “‘Lẹ́yìn náà, kó yọ gbogbo ọ̀rá tó wà lára akọ màlúù ẹbọ ẹ̀ṣẹ̀ náà, títí kan ọ̀rá tó bo ìfun àti ọ̀rá tó yí ìfun ká
9 àti kíndìnrín méjèèjì pẹ̀lú ọ̀rá tó wà lára wọn nítòsí abẹ́nú. Kó yọ àmọ́ tó wà lára ẹ̀dọ̀, pẹ̀lú àwọn kíndìnrín rẹ̀.
10 Ohun kan náà tó yọ lára akọ màlúù ẹbọ ìrẹ́pọ̀ ni kó yọ. Kí àlùfáà sì mú kó rú èéfín lórí pẹpẹ ẹbọ sísun.
11 “‘Àmọ́ ní ti awọ akọ màlúù náà àti gbogbo ẹran rẹ̀ pẹ̀lú orí, ẹsẹ̀, ìfun àti ìgbẹ́ rẹ̀,
12 gbogbo ohun tó kù lára akọ màlúù náà, kí ó kó o lọ sí ẹ̀yìn ibùdó níbi tó mọ́, tí wọ́n ń da eérú sí, kó sì sun ún lórí igi nínú iná. Ibi tí wọ́n ń da eérú sí ni kó ti sun ún.
13 “‘Tó bá wá ṣẹlẹ̀ pé gbogbo àpéjọ Ísírẹ́lì dẹ́ṣẹ̀ láìmọ̀ọ́mọ̀, tí wọ́n sì jẹ̀bi, àmọ́ tí gbogbo ìjọ ò mọ̀ pé àwọn ti ṣe ohun tí Jèhófà pa láṣẹ pé kí wọ́n má ṣe,
14 tí wọ́n bá wá mọ̀ pé wọ́n dẹ́ṣẹ̀, kí ìjọ mú akọ ọmọ màlúù kan wá láti fi rú ẹbọ ẹ̀ṣẹ̀, kí wọ́n sì mú un wá síwájú àgọ́ ìpàdé.
15 Kí àwọn àgbààgbà àpéjọ náà gbé ọwọ́ wọn lé orí akọ màlúù náà níwájú Jèhófà, kí wọ́n sì pa akọ màlúù náà níwájú Jèhófà.
16 “‘Lẹ́yìn náà, kí àlùfáà tí ẹ fòróró yàn mú lára ẹ̀jẹ̀ akọ màlúù náà wá sínú àgọ́ ìpàdé.
17 Kí àlùfáà náà ki ìka rẹ̀ bọnú ẹ̀jẹ̀ náà, kó sì wọ́n lára rẹ̀ lẹ́ẹ̀méje níwájú Jèhófà, síwájú aṣọ ìdábùú.
18 Kó wá fi lára ẹ̀jẹ̀ náà sára àwọn ìwo pẹpẹ tó wà níwájú Jèhófà, èyí tó wà nínú àgọ́ ìpàdé; kó sì da gbogbo ẹ̀jẹ̀ tó kù sí ìsàlẹ̀ pẹpẹ ẹbọ sísun, tó wà ní ẹnu ọ̀nà àgọ́ ìpàdé.
19 Kó yọ gbogbo ọ̀rá rẹ̀, kó sì mú kó rú èéfín lórí pẹpẹ.
20 Ohun tó ṣe sí akọ màlúù kejì tó jẹ́ ẹbọ ẹ̀ṣẹ̀ ni kó ṣe sí akọ màlúù náà. Bó ṣe máa ṣe é nìyẹn, kí àlùfáà ṣe ètùtù fún wọn, wọ́n á sì rí ìdáríjì.
21 Kó mú akọ màlúù náà lọ sí ẹ̀yìn ibùdó, kó sì sun ún, bó ṣe sun akọ màlúù àkọ́kọ́. Ẹbọ ẹ̀ṣẹ̀ fún ìjọ ni.
22 “‘Tí ìjòyè kan bá ṣẹ̀ láìmọ̀ọ́mọ̀, tó ṣe ọ̀kan nínú gbogbo ohun tí Jèhófà Ọlọ́run rẹ̀ pa láṣẹ pé kí ẹ má ṣe, tí ìjòyè náà sì jẹ̀bi,
23 tàbí tó wá mọ̀ pé òun ti ṣe ohun tó lòdì sí àṣẹ náà, kó mú akọ ọmọ ewúrẹ́ tí ara rẹ̀ dá ṣáṣá wá láti fi ṣe ọrẹ.
24 Kó gbé ọwọ́ rẹ̀ lé orí ọmọ ewúrẹ́ náà, kó sì pa á níbi tí wọ́n ti ń pa ẹran ẹbọ sísun níwájú Jèhófà. Ẹbọ ẹ̀ṣẹ̀ ni.
25 Kí àlùfáà fi ìka rẹ̀ mú lára ẹ̀jẹ̀ ẹbọ ẹ̀ṣẹ̀ náà, kó fi sára àwọn ìwo pẹpẹ ẹbọ sísun, kó sì da ẹ̀jẹ̀ tó kù sí ìsàlẹ̀ pẹpẹ ẹbọ sísun.
26 Kó mú kí gbogbo ọ̀rá rẹ̀ rú èéfín lórí pẹpẹ bí ọ̀rá ẹbọ ìrẹ́pọ̀; àlùfáà yóò sì ṣe ètùtù fún un torí ẹ̀ṣẹ̀ rẹ̀, yóò sì rí ìdáríjì.
27 “‘Tí ẹnì kankan nínú àwọn èèyàn ilẹ̀ náà bá ṣẹ̀ láìmọ̀ọ́mọ̀, tó ṣe ọ̀kan nínú àwọn ohun tí Jèhófà pa láṣẹ pé kí ẹ má ṣe, tí ẹni náà sì jẹ̀bi,
28 tàbí tó wá mọ̀ pé òun ti ṣẹ̀, kó mú abo ọmọ ewúrẹ́ tí ara rẹ̀ dá ṣáṣá wá láti fi rú ẹbọ torí ẹ̀ṣẹ̀ tó dá.
29 Kó gbé ọwọ́ rẹ̀ lé orí ẹran ẹbọ ẹ̀ṣẹ̀, kó sì pa á ní ibì kan náà tó ti pa ẹran ẹbọ sísun.
30 Kí àlùfáà fi ìka rẹ̀ mú lára ẹ̀jẹ̀ rẹ̀, kó fi sára àwọn ìwo pẹpẹ ẹbọ sísun, kó sì da gbogbo ẹ̀jẹ̀ tó kù sí ìsàlẹ̀ pẹpẹ.
31 Kó yọ gbogbo ọ̀rá rẹ̀, bó ṣe yọ ọ̀rá kúrò lára ẹran ẹbọ ìrẹ́pọ̀, kí àlùfáà sì mú kó rú èéfín lórí pẹpẹ láti mú òórùn dídùn jáde sí Jèhófà; kí àlùfáà ṣe ètùtù fún un, yóò sì rí ìdáríjì.
32 “‘Àmọ́ tó bá jẹ́ ọ̀dọ́ àgùntàn ló fẹ́ mú wá láti fi rú ẹbọ ẹ̀ṣẹ̀, abo ọ̀dọ́ àgùntàn tí ara rẹ̀ dá ṣáṣá ni kó mú wá.
33 Kó gbé ọwọ́ rẹ̀ lé orí ẹran ẹbọ ẹ̀ṣẹ̀ náà, kó sì pa á bí ẹbọ ẹ̀ṣẹ̀ níbi tí wọ́n ti ń pa ẹran ẹbọ sísun.
34 Kí àlùfáà fi ìka rẹ̀ mú lára ẹ̀jẹ̀ ẹbọ ẹ̀ṣẹ̀ náà, kó fi sára àwọn ìwo pẹpẹ ẹbọ sísun, kó sì da gbogbo ẹ̀jẹ̀ tó kù sí ìsàlẹ̀ pẹpẹ.
35 Kó yọ gbogbo ọ̀rá rẹ̀ bí wọ́n ṣe ń yọ ọ̀rá ọmọ àgbò tí wọ́n fi ṣe ẹbọ ìrẹ́pọ̀, kí àlùfáà sì mú kó rú èéfín lórí pẹpẹ, lórí àwọn ọrẹ àfinásun sí Jèhófà; kí àlùfáà sì ṣe ètùtù fún un torí ẹ̀ṣẹ̀ tó dá, yóò sì rí ìdáríjì.
5 “‘Tí ẹnì kan bá gbọ́ tí wọ́n ń kéde ní gbangba pé kí ẹni tó bá mọ̀ nípa ọ̀rọ̀ kan wá jẹ́rìí sí i, tí ẹni náà sì jẹ́ ẹlẹ́rìí ọ̀rọ̀ náà tàbí tó ṣojú rẹ̀ tàbí tó mọ̀ nípa rẹ̀, àmọ́ tí kò sọ, ó ti ṣẹ̀, yóò sì jìyà ẹ̀ṣẹ̀ rẹ̀.
2 “‘Tàbí tí ẹnì kan bá fara kan ohun àìmọ́ èyíkéyìí, yálà òkú ẹran inú igbó tó jẹ́ aláìmọ́, ẹran ọ̀sìn tó jẹ́ aláìmọ́ tàbí ọ̀kan lára àwọn ohun alààyè tó ń gbá yìn-ìn tó jẹ́ aláìmọ́, ẹni náà máa di aláìmọ́, á sì jẹ̀bi, kódà tí kò bá tiẹ̀ mọ̀.
3 Tó bá sì ṣẹlẹ̀ pé ẹnì kan fara kan ohun àìmọ́ ti èèyàn láìmọ̀, ohun àìmọ́ èyíkéyìí tó lè sọ ọ́ di aláìmọ́, tó sì wá mọ̀, ó ti jẹ̀bi.
4 “‘Tàbí tí ẹnì kan bá búra láìronú jinlẹ̀ pé òun máa ṣe ohun kan, yálà ohun tó dáa tàbí ohun tí kò dáa, ohun yòówù kó jẹ́, tí kò sì mọ̀, àmọ́ tó wá mọ̀ pé òun ti búra láìronú jinlẹ̀, ó ti jẹ̀bi.
5 “‘Tó bá jẹ̀bi torí pé ó ṣe ọ̀kan nínú àwọn nǹkan yìí, kó jẹ́wọ́ èyí tó ṣe gan-an.
6 Kó tún mú ẹbọ ẹ̀bi rẹ̀ wá fún Jèhófà torí ẹ̀ṣẹ̀ tó dá, ìyẹn abo ẹran látinú agbo ẹran láti fi rú ẹbọ ẹ̀ṣẹ̀, ó lè jẹ́ abo ọ̀dọ́ àgùntàn tàbí abo ọmọ ewúrẹ́. Àlùfáà yóò wá ṣe ètùtù fún un torí ẹ̀ṣẹ̀ rẹ̀.
7 “‘Àmọ́ tí agbára rẹ̀ ò bá gbé àgùntàn, kó mú ẹyẹ oriri méjì tàbí ọmọ ẹyẹlé méjì wá fún Jèhófà láti fi rú ẹbọ ẹ̀bi fún ẹ̀ṣẹ̀ tó dá, ọ̀kan fún ẹbọ ẹ̀ṣẹ̀, ìkejì fún ẹbọ sísun.
8 Kó mú wọn wá fún àlùfáà, kí àlùfáà kọ́kọ́ mú èyí tó jẹ́ ẹbọ ẹ̀ṣẹ̀ wá, kó sì já orí rẹ̀ níwájú ọrùn rẹ̀ láìjá a sọ́tọ̀ọ̀tọ̀.
9 Kó wọ́n lára ẹ̀jẹ̀ ẹbọ ẹ̀ṣẹ̀ náà sí ẹ̀gbẹ́ pẹpẹ, àmọ́ kó ro ẹ̀jẹ̀ tó kù sí ìsàlẹ̀ pẹpẹ. Ẹbọ ẹ̀ṣẹ̀ ni.
10 Kó fi ìkejì rú ẹbọ sísun bí wọ́n ṣe máa ń ṣe é; kí àlùfáà sì ṣe ètùtù fún un torí ẹ̀ṣẹ̀ tó dá, yóò sì rí ìdáríjì.
11 “‘Tí agbára rẹ̀ ò bá wá ká ẹyẹ oriri méjì tàbí ọmọ ẹyẹlé méjì, kó mú ìyẹ̀fun tó kúnná tó jẹ́ ìdá mẹ́wàá òṣùwọ̀n eéfà wá láti fi rú ẹbọ ẹ̀ṣẹ̀ torí ẹ̀ṣẹ̀ tó dá. Kó má da òróró sí i, kó má sì fi oje igi tùràrí sí i, torí ẹbọ ẹ̀ṣẹ̀ ni.
12 Kó gbé e wá fún àlùfáà, kí àlùfáà sì bu ẹ̀kúnwọ́ ìyẹ̀fun náà, kó fi ṣe ọrẹ ìṣàpẹẹrẹ, kó sì mú kó rú èéfín lórí pẹpẹ lórí àwọn ọrẹ àfinásun sí Jèhófà. Ẹbọ ẹ̀ṣẹ̀ ni.
13 Kí àlùfáà ṣe ètùtù fún un torí ẹ̀ṣẹ̀ tó dá, èyí tó wù kó jẹ́ nínú àwọn ẹ̀ṣẹ̀ yìí, yóò sì rí ìdáríjì. Èyí tó ṣẹ́ kù nínú ọrẹ náà yóò di ti àlùfáà, bíi ti ọrẹ ọkà.’”
14 Jèhófà ń bá ọ̀rọ̀ tó ń sọ fún Mósè lọ pé:
15 “Tí ẹnì kan bá hùwà àìṣòótọ́, ní ti pé ó ṣèèṣì ṣẹ̀ sí àwọn ohun mímọ́ Jèhófà, kó mú àgbò tí ara rẹ̀ dá ṣáṣá wá fún Jèhófà látinú agbo ẹran, kó fi rú ẹbọ ẹ̀bi; ṣékélì ibi mímọ́ ni kí wọ́n fi díwọ̀n iye ṣékélì fàdákà rẹ̀.
16 Kó san nǹkan kan dípò ẹ̀ṣẹ̀ tó ṣẹ̀ sí ibi mímọ́, kó sì fi ìdá márùn-ún rẹ̀ kún un. Kó fún àlùfáà, kí àlùfáà lè fi àgbò ẹbọ ẹ̀bi ṣe ètùtù fún un, yóò sì rí ìdáríjì.
17 “Tí ẹnì kan bá ṣe èyíkéyìí nínú àwọn ohun tí Jèhófà pa láṣẹ pé kí ẹ má ṣe, tó sì tipa bẹ́ẹ̀ ṣẹ̀, bí kò bá tiẹ̀ mọ̀, yóò jìyà ẹ̀ṣẹ̀ rẹ̀ torí ó ṣì jẹ̀bi.
18 Kó mú àgbò tí ara rẹ̀ dá ṣáṣá wá fún àlùfáà látinú agbo ẹran, láti fi rú ẹbọ ẹ̀bi, kí àgbò náà tó iye tí wọ́n dá lé e. Àlùfáà yóò wá ṣe ètùtù fún un torí àṣìṣe tó ṣe láìmọ̀ọ́mọ̀, yóò sì rí ìdáríjì.
19 Ẹbọ ẹ̀bi ni. Ó dájú pé ó ti jẹ̀bi torí ó ṣẹ Jèhófà.”
6 Jèhófà wá sọ fún Mósè pé:
2 “Tí ẹnì kan bá ṣẹ̀, tó hùwà àìṣòótọ́ sí Jèhófà torí pé ó tan ọmọnìkejì rẹ̀ jẹ nípa ohun kan tó fi sí ìkáwọ́ rẹ̀ tàbí ohun kan tó fi pa mọ́ sọ́wọ́ rẹ̀ tàbí tó ja ọmọnìkejì rẹ̀ lólè tàbí tó lù ú ní jìbìtì,
3 tàbí tó rí ohun tó sọ nù, tó sì sẹ́ pé òun ò rí i, tó wá búra èké lórí èyíkéyìí nínú ẹ̀ṣẹ̀ tó dá, ohun tó máa ṣe nìyí:
4 Tó bá ti ṣẹ̀, tó sì jẹ̀bi, kó dá ohun tó jí pa dà àti ohun tó fipá gbà, ohun tó fi jìbìtì gbà, ohun tí wọ́n fi sí ìkáwọ́ rẹ̀ tàbí ohun tó sọ nù tí ó rí,
5 tàbí ohunkóhun tó búra èké lé lórí, kó sì san gbogbo rẹ̀ pa dà, kó tún fi ìdá márùn-ún rẹ̀ kún un. Kó fún ẹni tó ni ín lọ́jọ́ tí wọ́n bá fìdí rẹ̀ múlẹ̀ pé ó jẹ̀bi.
6 Kó sì mú àgbò tí ara rẹ̀ dá ṣáṣá wá fún àlùfáà láti fi rú ẹbọ ẹ̀bi fún Jèhófà, kí àgbò náà tó iye tí wọ́n dá lé e, láti fi rú ẹbọ ẹ̀bi.
7 Kí àlùfáà ṣe ètùtù fún un níwájú Jèhófà, yóò sì rí ìdáríjì fún ohunkóhun tó ṣe tó mú kó jẹ̀bi.”
8 Jèhófà ń bá ọ̀rọ̀ tó ń sọ fún Mósè lọ pé:
9 “Pàṣẹ fún Áárónì àti àwọn ọmọ rẹ̀ pé, ‘Òfin ẹbọ sísun nìyí: Kí ẹbọ sísun wà nínú ààrò lórí pẹpẹ ní gbogbo òru mọ́jú, kí iná sì máa jó lórí pẹpẹ náà.
10 Kí àlùfáà wọ ẹ̀wù oyè rẹ̀ tí wọ́n fi aṣọ ọ̀gbọ̀ ṣe, kó sì wọ ṣòkòtò péńpé láti bo ara rẹ̀. Kó wá kó eérú ẹbọ sísun tí wọ́n ti fi iná jó lórí pẹpẹ kúrò, kó sì kó o sẹ́gbẹ̀ẹ́ pẹpẹ.
11 Lẹ́yìn náà, kó bọ́ aṣọ rẹ̀, kó wọ aṣọ míì, kó sì kó eérú náà lọ síbì kan tó mọ́ lẹ́yìn ibùdó.
12 Kí iná máa jó lórí pẹpẹ. Kò gbọ́dọ̀ kú. Kí àlùfáà máa dáná igi   lórí rẹ̀ láràárọ̀, kó to ẹbọ sísun sórí rẹ̀, kó sì mú kí ọ̀rá ẹbọ ìrẹ́pọ̀ rú èéfín lórí rẹ̀.
13 Iná gbọ́dọ̀ máa jó lórí pẹpẹ náà nígbà gbogbo. Kò gbọ́dọ̀ kú.
14 “‘Òfin ọrẹ ọkà nìyí: Kí ẹ̀yin ọmọ Áárónì mú un wá síwájú Jèhófà, ní iwájú pẹpẹ.
15 Kí ọ̀kan lára wọn bu ẹ̀kúnwọ́ ìyẹ̀fun tó kúnná nínú ọrẹ ọkà àti díẹ̀ lára òróró rẹ̀ àti gbogbo oje igi tùràrí tó wà lórí ọrẹ ọkà, kó sì mú kó rú èéfín lórí pẹpẹ láti mú òórùn dídùn jáde sí Jèhófà, kó fi ṣe ọrẹ ìṣàpẹẹrẹ.
16 Kí Áárónì àti àwọn ọmọ rẹ̀ jẹ ohun tó bá ṣẹ́ kù lára rẹ̀. Kí wọ́n fi ṣe búrẹ́dì aláìwú, kí wọ́n jẹ ẹ́ ní ibi mímọ́. Kí wọ́n jẹ ẹ́ ní àgbàlá àgọ́ ìpàdé.
17 Wọn ò gbọ́dọ̀ fi ohunkóhun tó ní ìwúkàrà sí i. Mo ti fi ṣe ìpín tiwọn látinú àwọn ọrẹ àfinásun mi. Ohun mímọ́ jù lọ ni, bí ẹbọ ẹ̀ṣẹ̀ àti ẹbọ ẹ̀bi.
18 Gbogbo ọkùnrin nínú àwọn ọmọ Áárónì ni yóò jẹ ẹ́. Yóò jẹ́ ìpín wọn títí lọ látinú àwọn ọrẹ àfinásun sí Jèhófà, jálẹ̀ àwọn ìran wọn. Gbogbo ohun tó bá fara kàn wọ́n yóò di mímọ́.’”
19 Jèhófà tún sọ fún Mósè pé:
20 “Èyí ni ọrẹ tí Áárónì àti àwọn ọmọ rẹ̀ yóò mú wá fún Jèhófà ní ọjọ́ tí ẹ bá fòróró yàn wọ́n: ìyẹ̀fun tó kúnná tó jẹ́ ìdá mẹ́wàá òṣùwọ̀n eéfà, kí wọ́n máa fi ṣe ọrẹ ọkà nígbà gbogbo, ààbọ̀ rẹ̀ ní àárọ̀, ààbọ̀ rẹ̀ ní alẹ́.
21 Kí o fi òróró yan án lórí agbada. Kí o pò ó mọ́ òróró dáadáa, yan ọrẹ ọkà náà, kí o sì mú un wá ní kéékèèké fún Jèhófà bí ọrẹ tó ní òórùn dídùn.
22 Àlùfáà tí ẹ fòróró yàn dípò rẹ̀ látinú àwọn ọmọ rẹ̀ ni kó ṣe é. Ìlànà tó máa wà títí lọ ni: Kó jẹ́ odindi ọrẹ tó máa mú kó rú èéfín sí Jèhófà.
23 Kí gbogbo ọrẹ ọkà àlùfáà jẹ́ odindi ọrẹ. Wọn ò gbọ́dọ̀ jẹ ẹ́.”
24 Jèhófà tún sọ fún Mósè pé:
25 “Sọ fún Áárónì àti àwọn ọmọ rẹ̀ pé, ‘Òfin ẹbọ ẹ̀ṣẹ̀ nìyí: Ibi tí wọ́n ti ń pa ẹran ẹbọ sísun ni kí wọ́n ti pa ẹran ẹbọ ẹ̀ṣẹ̀ níwájú Jèhófà. Ohun mímọ́ jù lọ ni.
26 Àlùfáà tó fi rú ẹbọ ẹ̀ṣẹ̀ ló máa jẹ ẹ́. Ibi mímọ́ ni kó ti jẹ ẹ́, nínú àgbàlá àgọ́ ìpàdé.
27 “‘Gbogbo ohun tó bá fara kan ẹran rẹ̀ yóò di mímọ́, tí ẹnikẹ́ni bá sì wọ́n lára ẹ̀jẹ̀ rẹ̀ sí aṣọ rẹ̀, kí o fọ aṣọ tí ẹni náà wọ́n ẹ̀jẹ̀ sí ní ibi mímọ́.
28 Kí wọ́n fọ́ ìkòkò amọ̀ tí wọ́n fi sè é túútúú. Àmọ́ tó bá jẹ́ ìkòkò bàbà ni wọ́n fi sè é, kí wọ́n ha á, kí wọ́n sì fi omi fọ̀ ọ́.
29 “‘Gbogbo ọkùnrin tó jẹ́ àlùfáà ni kó jẹ ẹ́. Ohun mímọ́ jù lọ ni.
30 Àmọ́, ẹ ò gbọ́dọ̀ jẹ ẹbọ ẹ̀ṣẹ̀ tí wọ́n ti mú lára ẹ̀jẹ̀ rẹ̀ wá sínú àgọ́ ìpàdé láti ṣe ètùtù ní ibi mímọ́. Ṣe ni kí ẹ fi iná sun ún.
7 “‘Òfin ẹbọ ẹ̀bi nìyí: Ohun mímọ́ jù lọ ni.
2 Ibi tí wọ́n ti ń pa ẹran ẹbọ sísun ni kí wọ́n ti pa ẹran ẹbọ ẹ̀bi, kí wọ́n sì wọ́n ẹ̀jẹ̀ rẹ̀ sí gbogbo ẹ̀gbẹ́ pẹpẹ.
3 Kó mú gbogbo ọ̀rá rẹ̀ wá, pẹ̀lú ìrù ọlọ́ràá, ọ̀rá tó bo ìfun
4 àti kíndìnrín méjèèjì pẹ̀lú ọ̀rá wọn tó wà nítòsí abẹ́nú. Kó tún yọ àmọ́ tó wà lára ẹ̀dọ̀ pẹ̀lú àwọn kíndìnrín náà.
5 Kí àlùfáà mú kí wọ́n rú èéfín lórí pẹpẹ, kó fi ṣe ọrẹ àfinásun sí Jèhófà. Ẹbọ ẹ̀bi ni.
6 Kí gbogbo ọkùnrin tó jẹ́ àlùfáà jẹ ẹ́, ibi mímọ́ ni kí wọ́n sì ti jẹ ẹ́. Ohun mímọ́ jù lọ ni.
7 Òfin ẹbọ ẹ̀ṣẹ̀ náà kan ẹbọ ẹ̀bi; àlùfáà tó fi ṣe ètùtù ló ni ín.
8 “‘Tí àlùfáà bá mú ẹbọ sísun tó jẹ́ ti ẹnì kan wá, awọ ẹran ẹbọ sísun tó mú wá fún àlùfáà yóò di tirẹ̀.
9 “‘Gbogbo ọrẹ ọkà tí wọ́n bá yan nínú ààrò tàbí tí wọ́n sè nínú páànù tàbí nínú agbada jẹ́ ti àlùfáà tó mú un wá. Yóò di tirẹ̀.
10 Àmọ́ gbogbo ọrẹ ọkà tí wọ́n pò mọ́ òróró tàbí tó gbẹ yóò jẹ́ ti gbogbo àwọn ọmọ Áárónì; ìpín kálukú máa dọ́gba.
11 “‘Òfin ẹbọ ìrẹ́pọ̀ tí ẹnì kan bá mú wá fún Jèhófà nìyí:
12 Tó bá mú un wá láti fi ṣe ìdúpẹ́, kó mú ẹbọ ìdúpẹ́ náà wá pẹ̀lú búrẹ́dì aláìwú tí wọ́n pò mọ́ òróró, tó sì rí bí òrùka, búrẹ́dì aláìwú pẹlẹbẹ tí wọ́n pò mọ́ òróró àti búrẹ́dì tó rí bí òrùka tí wọ́n fi ìyẹ̀fun tó kúnná ṣe, tí wọ́n pò dáadáa tí wọ́n sì pò mọ́ òróró.
13 Kó mú ọrẹ rẹ̀ wá pẹ̀lú búrẹ́dì tí wọ́n fi ìwúkàrà sí tó rí bí òrùka, kó sì mú ẹbọ ìdúpẹ́ ti ẹbọ ìrẹ́pọ̀ rẹ̀ wá.
14 Kó mú ọ̀kan lára ọrẹ kọ̀ọ̀kan wá nínú rẹ̀ láti fi ṣe ìpín mímọ́ fún Jèhófà; yóò di ti àlùfáà tó wọ́n ẹ̀jẹ̀ ẹbọ ìrẹ́pọ̀.
15 Ọjọ́ tó bá mú ẹbọ ìdúpẹ́ ti ẹbọ ìrẹ́pọ̀ rẹ̀ wá ni kó jẹ ẹran rẹ̀. Kò gbọ́dọ̀ ṣẹ́ ìkankan nínú rẹ̀ kù di àárọ̀.
16 “‘Tí ohun tó bá fi rúbọ bá jẹ́ ti ẹ̀jẹ́ tàbí ọrẹ àtinúwá, ọjọ́ tó bá mú ọrẹ rẹ̀ wá ni kó jẹ ẹ́, kó sì jẹ ohun tó bá ṣẹ́ kù lára rẹ̀ ní ọjọ́ kejì.
17 Àmọ́ kó fi iná sun ohunkóhun tó bá ṣẹ́ kù di ọjọ́ kẹta lára ẹran tó fi rúbọ.
18 Tí wọ́n bá jẹ èyíkéyìí lára ẹran ẹbọ ìrẹ́pọ̀ rẹ̀ ní ọjọ́ kẹta, ẹni tó mú un wá kò ní rí ìtẹ́wọ́gbà. Kò ní rí ojú rere; ohun tí kò tọ́ ni, ẹni tó bá sì jẹ lára rẹ̀ yóò jìyà ẹ̀ṣẹ̀ rẹ̀.
19 Ẹ ò gbọ́dọ̀ jẹ ẹran tó bá fara kan ohun àìmọ́ èyíkéyìí. Ṣe ni kí ẹ fi iná sun ún. Gbogbo ẹni tó bá mọ́ lè jẹ ẹran tó mọ́.
20 “‘Àmọ́ tí ẹnikẹ́ni tó jẹ́ aláìmọ́ bá jẹ ẹran ẹbọ ìrẹ́pọ̀, tó jẹ́ ti Jèhófà, kí ẹ pa ẹni náà, kí ẹ lè mú un kúrò láàárín àwọn èèyàn rẹ̀.
21 Tí ẹnì kan bá fara kan ohunkóhun tó jẹ́ aláìmọ́, yálà ohun àìmọ́ ti èèyàn tàbí ẹranko aláìmọ́ tàbí ohunkóhun tó jẹ́ aláìmọ́ tó sì ń ríni lára, tí ẹni náà sì jẹ lára ẹran ẹbọ ìrẹ́pọ̀ náà, tó jẹ́ ti Jèhófà, kí ẹ pa ẹni náà, kí ẹ lè mú un kúrò láàárín àwọn èèyàn rẹ̀.’”
22 Jèhófà ń bá ọ̀rọ̀ tó ń sọ fún Mósè lọ pé:
23 “Sọ fún àwọn ọmọ Ísírẹ́lì pé, ‘Ẹ ò gbọ́dọ̀ jẹ ọ̀rá èyíkéyìí láti ara akọ màlúù tàbí ọmọ àgbò tàbí ewúrẹ́.
24 Ẹ lè fi ọ̀rá òkú ẹran àti ọ̀rá ẹran tí ẹranko míì pa ṣe nǹkan míì, àmọ́ ẹ ò gbọ́dọ̀ jẹ ẹ́.
25 Tí ẹnikẹ́ni bá jẹ ọ̀rá ẹran tó mú wá láti fi ṣe ọrẹ àfinásun sí Jèhófà, kí ẹ pa onítọ̀hún kí ẹ lè mú un kúrò láàárín àwọn èèyàn rẹ̀.
26 “‘Ẹ ò gbọ́dọ̀ jẹ ẹ̀jẹ̀ èyíkéyìí ní gbogbo ibi tí ẹ̀ ń gbé, ì báà jẹ́ ti ẹyẹ tàbí ti ẹranko.
27 Kí ẹ pa ẹnikẹ́ni tó bá jẹ ẹ̀jẹ̀ èyíkéyìí kí ẹ lè mú un kúrò láàárín àwọn èèyàn rẹ̀.’”
28 Jèhófà wá sọ fún Mósè pé:
29 “Sọ fún àwọn ọmọ Ísírẹ́lì pé, ‘Kí ẹnikẹ́ni tó bá fẹ́ mú ẹbọ ìrẹ́pọ̀ wá fún Jèhófà mú ọrẹ wá fún Jèhófà látinú ẹbọ ìrẹ́pọ̀ rẹ̀.
30 Ọwọ́ ara rẹ̀ ni kó fi mú ọ̀rá pẹ̀lú igẹ̀ wá láti fi ṣe ọrẹ àfinásun sí Jèhófà, kó sì fì í síwá-sẹ́yìn bí ọrẹ fífì níwájú Jèhófà.
31 Kí àlùfáà mú kí ọ̀rá náà rú èéfín lórí pẹpẹ, àmọ́ igẹ̀ náà jẹ́ ti Áárónì àti àwọn ọmọ rẹ̀.
32 “‘Kí ẹ fún àlùfáà ní ẹsẹ̀ ọ̀tún, kó jẹ́ ìpín mímọ́ tirẹ̀ látinú àwọn ẹbọ ìrẹ́pọ̀ yín.
33 Kí ẹsẹ̀ ọ̀tún jẹ́ ìpín ọmọ Áárónì tó bá mú ẹ̀jẹ̀ ẹbọ ìrẹ́pọ̀ àti ọ̀rá wá.
34 Torí mo mú igẹ̀ ọrẹ fífì àti ẹsẹ̀ ìpín mímọ́ náà látinú àwọn ẹbọ ìrẹ́pọ̀ àwọn ọmọ Ísírẹ́lì, mo sì fún àlùfáà Áárónì àti àwọn ọmọ rẹ̀, kó jẹ́ ìlànà tó máa wà fún àwọn ọmọ Ísírẹ́lì títí lọ.
35 “‘Ìpín tí wọ́n yà sọ́tọ̀ fún àwọn àlùfáà nìyí, fún Áárónì àti àwọn ọmọ rẹ̀, látinú àwọn ọrẹ àfinásun sí Jèhófà, ní ọjọ́ tó mú wọn wá síwájú Jèhófà láti ṣe àlùfáà rẹ̀.
36 Jèhófà pàṣẹ pé kí àwọn ọmọ Ísírẹ́lì fún wọn ní ìpín yìí lọ́jọ́ tó fòróró yàn wọ́n. Àṣẹ tí wọ́n á máa pa mọ́ títí láé jálẹ̀ àwọn ìran wọn ni.’”
37 Èyí ni òfin nípa ẹbọ sísun, ọrẹ ọkà, ẹbọ ẹ̀ṣẹ̀, ẹbọ ẹ̀bi, ẹbọ ìyannisípò àti ẹbọ ìrẹ́pọ̀,
38 bí Jèhófà ṣe pa á láṣẹ fún Mósè lórí Òkè Sínáì lọ́jọ́ tó pàṣẹ fún àwọn ọmọ Ísírẹ́lì pé kí wọ́n mú ọrẹ wọn wá fún Jèhófà ní aginjù Sínáì.
8 Jèhófà wá sọ fún Mósè pé:
2 “Mú Áárónì àti àwọn ọmọ rẹ̀ pẹ̀lú àwọn aṣọ, òróró àfiyanni, akọ màlúù ẹbọ ẹ̀ṣẹ̀, àgbò méjì àti apẹ̀rẹ̀ búrẹ́dì aláìwú,
3 kí o sì mú kí gbogbo àpéjọ náà kóra jọ sí ẹnu ọ̀nà àgọ́ ìpàdé.”
4 Mósè ṣe ohun tí Jèhófà pa láṣẹ fún un gẹ́lẹ́, àpéjọ náà sì kóra jọ sí ẹnu ọ̀nà àgọ́ ìpàdé.
5 Mósè sọ fún àpéjọ àwọn èèyàn náà pé: “Ohun tí Jèhófà pa láṣẹ pé ká ṣe nìyí.”
6 Mósè wá mú Áárónì àti àwọn ọmọ rẹ̀ sún mọ́ tòsí, ó sì fi omi wẹ̀ wọ́n.
7 Lẹ́yìn náà, ó wọ aṣọ fún un, ó de ọ̀já mọ́ ọn, ó wọ aṣọ àwọ̀lékè tí kò lápá fún un, ó wọ éfódì fún un, ó sì fi àmùrè éfódì tí wọ́n hun pọ̀ dè é mọ́ ọn pinpin.
8 Ó wá wọ aṣọ ìgbàyà fún un, ó sì fi Úrímù àti Túmímù sí aṣọ ìgbàyà náà.
9 Lẹ́yìn náà, ó wé láwàní sí i lórí, ó sì fi irin wúrà pẹlẹbẹ tó ń dán tó jẹ́ àmì mímọ́ ti ìyàsímímọ́ sí iwájú láwàní náà, bí Jèhófà ṣe pa á láṣẹ fún Mósè.
10 Mósè bá mú òróró àfiyanni, ó sì fòróró yan àgọ́ ìjọsìn àti gbogbo ohun tó wà nínú rẹ̀, ó sì yà wọ́n sí mímọ́.
11 Lẹ́yìn náà, ó wọ́n lára rẹ̀ sórí pẹpẹ lẹ́ẹ̀méje, ó sì fòróró yan pẹpẹ àti gbogbo ohun èlò rẹ̀ àti bàsíà àti ẹsẹ̀ rẹ̀ láti yà wọ́n sí mímọ́.
12 Níkẹyìn, ó dà lára òróró àfiyanni sórí Áárónì, ó sì fòróró yàn án láti sọ ọ́ di mímọ́.
13 Mósè mú àwọn ọmọ Áárónì sún mọ́ tòsí, ó wọ aṣọ fún wọn, ó so ọ̀já mọ́ wọn lára, ó sì wé aṣọ sí wọn lórí, bí Jèhófà ṣe pa á láṣẹ fún un.
14 Lẹ́yìn náà, ó mú akọ màlúù ẹbọ ẹ̀ṣẹ̀ wá, Áárónì àti àwọn ọmọ rẹ̀ sì gbé ọwọ́ lé orí akọ màlúù ẹbọ ẹ̀ṣẹ̀ náà.
15 Mósè pa á, ó fi ìka rẹ̀ mú ẹ̀jẹ̀ ẹran náà, ó fi sára àwọn ìwo tó wà ní gbogbo ẹ̀gbẹ́ pẹpẹ, ó sì wẹ ẹ̀ṣẹ̀ kúrò lára pẹpẹ náà, àmọ́ ó da ẹ̀jẹ̀ tó kù sí ìsàlẹ̀ pẹpẹ, kó lè yà á sí mímọ́ láti ṣe ètùtù lórí rẹ̀.
16 Lẹ́yìn náà, ó mú gbogbo ọ̀rá tó wà lára ìfun, àmọ́ tó wà lára ẹ̀dọ̀, kíndìnrín méjèèjì àti ọ̀rá wọn, Mósè sì mú kí wọ́n rú èéfín lórí pẹpẹ.
17 Ó wá fi iná sun ohun tó ṣẹ́ kù lára akọ màlúù náà, awọ rẹ̀, ẹran rẹ̀ àti ìgbẹ́ rẹ̀ ní ẹ̀yìn ibùdó bí Jèhófà ṣe pa á láṣẹ fún un.
18 Ó mú àgbò tó fẹ́ fi rú ẹbọ sísun náà wá sí tòsí, Áárónì àti àwọn ọmọ rẹ̀ sì gbé ọwọ́ lé orí àgbò náà.
19 Lẹ́yìn náà, Mósè pa á, ó sì wọ́n ẹ̀jẹ̀ rẹ̀ sí gbogbo ẹ̀gbẹ́ pẹpẹ.
20 Ó gé àgbò náà sí wẹ́wẹ́, Mósè sì mú kí orí àgbò náà, àwọn ègé rẹ̀ àti ọ̀rá rẹ̀ líle rú èéfín.
21 Ó fi omi fọ ìfun àti ẹsẹ̀ rẹ̀, Mósè sì mú kí odindi àgbò náà rú èéfín lórí pẹpẹ. Ẹbọ sísun tó ní òórùn dídùn ni. Ọrẹ àfinásun sí Jèhófà ló jẹ́, bí Jèhófà ṣe pa á láṣẹ fún Mósè.
22 Lẹ́yìn náà, ó mú àgbò kejì wá, àgbò àfiyanni, Áárónì àti àwọn ọmọ rẹ̀ sì gbé ọwọ́ lé orí àgbò náà.
23 Mósè pa á, ó sì mú lára ẹ̀jẹ̀ rẹ̀, ó fi sí ìsàlẹ̀ etí ọ̀tún Áárónì àti àtàǹpàkò ọwọ́ rẹ̀ ọ̀tún àti àtàǹpàkò ẹsẹ̀ rẹ̀ ọ̀tún.
24 Lẹ́yìn náà, Mósè mú àwọn ọmọ Áárónì wá síwájú, ó sì fi lára ẹ̀jẹ̀ náà sí ìsàlẹ̀ etí wọn ọ̀tún àti àtàǹpàkò ọwọ́ wọn ọ̀tún àti àtàǹpàkò ẹsẹ̀ wọn ọ̀tún; àmọ́ Mósè wọ́n ẹ̀jẹ̀ tó kù sí gbogbo ẹ̀gbẹ́ pẹpẹ náà.
25 Ó wá mú ọ̀rá rẹ̀, ìrù ọlọ́ràá, gbogbo ọ̀rá tó wà lára ìfun, àmọ́ tó wà lára ẹ̀dọ̀, kíndìnrín méjèèjì àti ọ̀rá wọn, pẹ̀lú ẹsẹ̀ ọ̀tún.
26 Ó mú búrẹ́dì aláìwú kan tó rí bí òrùka, búrẹ́dì kan tí wọ́n fi òróró sí tó rí bí òrùka àti búrẹ́dì pẹlẹbẹ kan látinú apẹ̀rẹ̀ búrẹ́dì aláìwú tó wà níwájú Jèhófà. Ó sì kó wọn sórí àwọn ọ̀rá náà àti ẹsẹ̀ ọ̀tún.
27 Lẹ́yìn náà, ó kó gbogbo rẹ̀ sórí àtẹ́lẹwọ́ Áárónì àti àwọn ọmọ rẹ̀, ó sì bẹ̀rẹ̀ sí í fì ọrẹ náà síwá-sẹ́yìn bí ọrẹ fífì níwájú Jèhófà.
28 Lẹ́yìn náà, Mósè gbà á lọ́wọ́ wọn, ó sì mú kí wọ́n rú èéfín lórí pẹpẹ lórí ẹbọ sísun. Wọ́n jẹ́ ẹbọ ìyannisípò tó ní òórùn dídùn. Ọrẹ àfinásun sí Jèhófà ni.
29 Mósè tún mú igẹ̀, ó sì fì í síwá-sẹ́yìn bí ọrẹ fífì níwájú Jèhófà. Ó di ìpín Mósè látinú àgbò àfiyanni, bí Jèhófà ṣe pa á láṣẹ fún un.
30 Mósè mú lára òróró àfiyanni, ó sì mú lára ẹ̀jẹ̀ tó wà lórí pẹpẹ, ó wọ́n ọn sára Áárónì àti aṣọ rẹ̀ àti sára àwọn ọmọ rẹ̀ àti aṣọ àwọn ọmọ rẹ̀ tó wà pẹ̀lú rẹ̀. Bó ṣe sọ Áárónì àti aṣọ rẹ̀ pẹ̀lú àwọn ọmọ rẹ̀ àti aṣọ wọn di mímọ́ nìyẹn.
31 Lẹ́yìn náà, Mósè sọ fún Áárónì àti àwọn ọmọ rẹ̀ pé: “Ẹ se ẹran náà ní ẹnu ọ̀nà àgọ́ ìpàdé, ibẹ̀ sì ni kí ẹ ti jẹ ẹ́ pẹ̀lú búrẹ́dì tó wà nínú apẹ̀rẹ̀ àfiyanni, bí àṣẹ tí mo gbà tó sọ pé, ‘Kí Áárónì àti àwọn ọmọ rẹ̀ jẹ ẹ́.’
32 Kí ẹ fi iná sun ẹran àti búrẹ́dì tó bá ṣẹ́ kù.
33 Ẹ ò gbọ́dọ̀ jáde ní ẹnu ọ̀nà àgọ́ ìpàdé fún ọjọ́ méje, títí ọjọ́ tí wọ́n á fa iṣẹ́ lé yín lọ́wọ́ yóò fi pé, torí ọjọ́ méje ló máa gbà láti sọ yín di àlùfáà.
34 Jèhófà pàṣẹ pé ká ṣe ohun tí a ṣe lónìí láti ṣe ètùtù fún yín.
35 Kí ẹ wà ní ẹnu ọ̀nà àgọ́ ìpàdé tọ̀sántòru fún ọjọ́ méje, kí ẹ sì ṣe ohun tí Jèhófà ní kí ẹ ṣe, kí ẹ má bàa kú; torí àṣẹ tí mo gbà ni.”
36 Áárónì àti àwọn ọmọ rẹ̀ sì ṣe gbogbo ohun tí Jèhófà pa láṣẹ nípasẹ̀ Mósè.
9 Ní ọjọ́ kẹjọ, Mósè pe Áárónì àti àwọn ọmọ rẹ̀ àti àwọn àgbààgbà Ísírẹ́lì.
2 Ó sọ fún Áárónì pé: “Mú ọmọ màlúù kan fún ara rẹ láti fi rú ẹbọ ẹ̀ṣẹ̀ àti àgbò kan láti fi rú ẹbọ sísun, kí ara wọn dá ṣáṣá, kí o sì mú wọn wá síwájú Jèhófà.
3 Àmọ́ kí o sọ fún àwọn ọmọ Ísírẹ́lì pé, ‘Ẹ mú akọ ewúrẹ́ kan láti fi rú ẹbọ ẹ̀ṣẹ̀ àti ọmọ màlúù kan àti ọmọ àgbò kan, kí ọ̀kọ̀ọ̀kan jẹ́ ọlọ́dún kan tí ara rẹ̀ dá ṣáṣá, kí ẹ fi rú ẹbọ sísun,
4 kí ẹ sì mú akọ màlúù kan àti àgbò kan láti fi rú ẹbọ ìrẹ́pọ̀, kí ẹ fi wọ́n rúbọ níwájú Jèhófà, pẹ̀lú ọrẹ ọkà tí ẹ pò mọ́ òróró, torí Jèhófà yóò fara hàn yín lónìí.’”
5 Wọ́n mú ohun tí Mósè pa láṣẹ wá síwájú àgọ́ ìpàdé. Ni gbogbo àpéjọ náà bá sún mọ́ iwájú, wọ́n sì dúró níwájú Jèhófà.
6 Mósè sì sọ pé: “Ohun tí Jèhófà pàṣẹ pé kí ẹ ṣe nìyí, kí Jèhófà lè fi ògo rẹ̀ hàn yín.”
7 Mósè wá sọ fún Áárónì pé: “Sún mọ́ pẹpẹ, kí o rú ẹbọ ẹ̀ṣẹ̀ rẹ àti ẹbọ sísun, kí o sì ṣe ètùtù fún ara rẹ àti ilé rẹ; mú ọrẹ àwọn èèyàn náà wá, kí o sì ṣe ètùtù fún wọn, bí Jèhófà ṣe pa á láṣẹ.”
8 Lẹ́sẹ̀kẹsẹ̀, Áárónì sún mọ́ pẹpẹ, ó sì pa ọmọ màlúù ẹbọ ẹ̀ṣẹ̀ tó jẹ́ tirẹ̀.
9 Lẹ́yìn náà, àwọn ọmọ Áárónì gbé ẹ̀jẹ̀ ẹran náà wá fún un, ó ki ìka rẹ̀ bọ ẹ̀jẹ̀ náà, ó sì fi sára àwọn ìwo pẹpẹ, ó wá da ẹ̀jẹ̀ tó kù sí ìsàlẹ̀ pẹpẹ.
10 Ó mú kí ọ̀rá àti àwọn kíndìnrín àti àmọ́ tó wà lára ẹ̀dọ̀ látinú ẹbọ ẹ̀ṣẹ̀ náà rú èéfín lórí pẹpẹ, bí Jèhófà ṣe pa á láṣẹ fún Mósè.
11 Ó sì fi iná sun ẹran náà àti awọ rẹ̀ lẹ́yìn ibùdó.
12 Lẹ́yìn náà, ó pa ẹran ẹbọ sísun náà, àwọn ọmọ Áárónì gbé ẹ̀jẹ̀ rẹ̀ fún un, ó sì wọ́n ọn sí gbogbo ẹ̀gbẹ́ pẹpẹ náà.
13 Wọ́n kó àwọn ègé ẹran ẹbọ sísun náà àti orí rẹ̀ fún un, ó sì mú kó rú èéfín lórí pẹpẹ.
14 Ó tún fọ ìfun àti ẹsẹ̀ rẹ̀, ó sì mú kó rú èéfín lórí ẹbọ sísun tó wà lórí pẹpẹ.
15 Lẹ́yìn náà, ó mú ọrẹ àwọn èèyàn náà wá, ó mú ewúrẹ́ tó fẹ́ fi rú ẹbọ ẹ̀ṣẹ̀ fún àwọn èèyàn náà, ó sì pa á, ó sì fi rú ẹbọ ẹ̀ṣẹ̀ bíi ti àkọ́kọ́.
16 Ó mú ẹbọ sísun náà wá, ó sì ṣe é bí wọ́n ṣe ń ṣe é.
17 Lẹ́yìn náà, ó mú ọrẹ ọkà wá, ó bu ẹ̀kúnwọ́ rẹ̀, ó sì mú kó rú èéfín lórí pẹpẹ, yàtọ̀ sí ẹbọ sísun tó sun ní àárọ̀.
18 Lẹ́yìn ìyẹn, ó pa akọ màlúù àti àgbò ẹbọ ìrẹ́pọ̀ tó jẹ́ ti àwọn èèyàn náà. Àwọn ọmọ Áárónì wá gbé ẹ̀jẹ̀ náà fún un, ó sì wọ́n ọn yí ká gbogbo ẹ̀gbẹ́ pẹpẹ.
19 Ní ti àwọn ọ̀rá akọ màlúù náà, ìrù àgbò náà tó lọ́ràá, ọ̀rá tó bo àwọn ohun tó wà nínú ẹran náà, àwọn kíndìnrín àti àmọ́ tó wà lára ẹ̀dọ̀,
20 wọ́n kó gbogbo àwọn ọ̀rá náà sórí àwọn igẹ̀, lẹ́yìn náà, ó mú kí àwọn ọ̀rá náà rú èéfín lórí pẹpẹ.
21 Àmọ́ Áárónì fi àwọn igẹ̀ àti ẹsẹ̀ ọ̀tún síwá-sẹ́yìn bí ọrẹ fífì níwájú Jèhófà, bí Mósè ṣe pa á láṣẹ.
22 Áárónì wá kọjú sí àwọn èèyàn náà, ó sì gbé ọwọ́ rẹ̀ sókè, ó súre fún wọn, ó sì sọ̀ kalẹ̀ kúrò níbi tó ti ń fi ẹbọ ẹ̀ṣẹ̀, ẹbọ sísun àti ẹbọ ìrẹ́pọ̀ rúbọ.
23 Níkẹyìn, Mósè àti Áárónì lọ sínú àgọ́ ìpàdé, wọ́n jáde wá, wọ́n sì súre fún àwọn èèyàn náà. Jèhófà wá fi ògo rẹ̀ han gbogbo àwọn èèyàn náà,
24 iná sì bọ́ láti ọ̀dọ̀ Jèhófà, ó sì bẹ̀rẹ̀ sí í jó ẹbọ sísun àti àwọn ọ̀rá tó wà lórí pẹpẹ. Nígbà tí gbogbo àwọn èèyàn náà rí i, wọ́n bẹ̀rẹ̀ sí í kígbe, wọ́n sì dojú bolẹ̀.
10 Lẹ́yìn náà, àwọn ọmọ Áárónì, Nádábù àti Ábíhù, mú ìkóná wọn, kálukú fi iná sínú rẹ̀, wọ́n sì fi tùràrí sórí rẹ̀. Wọ́n wá bẹ̀rẹ̀ sí í rú ẹbọ tí kò yẹ níwájú Jèhófà, ohun tí kò pa láṣẹ fún wọn.
2 Ni iná bá bọ́ látọ̀dọ̀ Jèhófà, ó sì jó wọn run, wọ́n sì kú níwájú Jèhófà.
3 Mósè wá sọ fún Áárónì pé: “Ohun tí Jèhófà sọ nìyí, ‘Àwọn tó sún mọ́ mi yóò mọ̀ pé mímọ́ ni mí, wọ́n á sì yìn mí lógo níṣojú gbogbo èèyàn.’” Áárónì sì dákẹ́ jẹ́ẹ́.
4 Mósè bá pe Míṣáẹ́lì àti Élísáfánì, àwọn ọmọ Úsíélì, arákùnrin bàbá Áárónì, ó sì sọ fún wọn pé: “Ẹ wá gbé àwọn arákùnrin yín kúrò níwájú ibi mímọ́ lọ síbì kan lẹ́yìn ibùdó.”
5 Torí náà, wọ́n wá, wọ́n sì gbé àwọn ọkùnrin náà lọ sí ibì kan lẹ́yìn ibùdó pẹ̀lú aṣọ ara wọn, bí Mósè ṣe sọ fún wọn.
6 Mósè wá sọ fún Áárónì àti àwọn ọmọ rẹ̀ yòókù, Élíásárì àti Ítámárì, pé: “Ẹ má fi irun orí yín sílẹ̀ láìtọ́jú, ẹ ò sì gbọ́dọ̀ ya aṣọ yín, kí ẹ má bàa kú, kí Ọlọ́run má bàa bínú sí gbogbo àpéjọ yìí. Àwọn arákùnrin yín ní gbogbo ilé Ísírẹ́lì máa sunkún torí àwọn tí Jèhófà fi iná pa.
7 Ẹ ò gbọ́dọ̀ jáde ní ẹnu ọ̀nà àgọ́ ìpàdé, àìjẹ́ bẹ́ẹ̀, ẹ máa kú, torí òróró àfiyanni Jèhófà wà lórí yín.” Torí náà, wọ́n ṣe ohun tí Mósè sọ.
8 Lẹ́yìn náà, Jèhófà sọ fún Áárónì pé:
9 “Ìwọ àti àwọn ọmọ rẹ ò gbọ́dọ̀ mu wáìnì tàbí àwọn ohun mímu míì tó ní ọtí nígbà tí ẹ bá wá sínú àgọ́ ìpàdé, kí ẹ má bàa kú. Àṣẹ tí ìran yín á máa pa mọ́ títí láé ni.
10 Èyí máa fi ìyàtọ̀ sáàárín ohun mímọ́ àti ohun tó di aláìmọ́ àti sáàárín ohun tí kò mọ́ àti ohun tó mọ́,
11 yóò sì tún kọ́ àwọn ọmọ Ísírẹ́lì ní gbogbo ìlànà tí Jèhófà sọ fún wọn nípasẹ̀ Mósè.”
12 Mósè wá sọ fún Áárónì àti àwọn ọmọ rẹ̀ yòókù, Élíásárì àti Ítámárì pé: “Ẹ kó ọrẹ ọkà tó ṣẹ́ kù látinú àwọn ọrẹ àfinásun sí Jèhófà, kí ẹ fi ṣe búrẹ́dì aláìwú, kí ẹ sì jẹ ẹ́ nítòsí pẹpẹ, torí pé ohun mímọ́ jù lọ ni.
13 Kí ẹ jẹ ẹ́ ní ibi mímọ́, torí ìpín tìrẹ àti ìpín àwọn ọmọ rẹ látinú àwọn ọrẹ àfinásun sí Jèhófà ni, torí pé àṣẹ tí mo gbà nìyí.
14 Kí ìwọ àti àwọn ọmọ rẹ lọ́kùnrin àti lóbìnrin tún jẹ igẹ̀ ọrẹ fífì àti ẹsẹ̀ ìpín mímọ́ ní ibi tó mọ́, torí mo ti fi ṣe ìpín rẹ àti ti àwọn ọmọ rẹ látinú ẹbọ ìrẹ́pọ̀ àwọn ọmọ Ísírẹ́lì.
15 Kí wọ́n mú ẹsẹ̀ ìpín mímọ́ wá pẹ̀lú igẹ̀ ọrẹ fífì àti àwọn ọrẹ ọ̀rá tí wọ́n fi iná sun, kí wọ́n lè fi ọrẹ fífì náà síwá-sẹ́yìn níwájú Jèhófà; yóò jẹ́ ìpín rẹ àti ti àwọn ọmọ rẹ títí lọ, bí Jèhófà ṣe pa á láṣẹ.”
16 Mósè fara balẹ̀ wá ewúrẹ́ tí wọ́n fi rú ẹbọ ẹ̀ṣẹ̀ náà, ó sì rí i pé wọ́n ti sun ún. Ni inú bá bí i sí Élíásárì àti Ítámárì, àwọn ọmọ Áárónì yòókù, ó sì sọ pé:
17 “Kí ló dé tí ẹ ò jẹ ẹbọ ẹ̀ṣẹ̀ náà ní ibi mímọ́, ṣebí ohun mímọ́ jù lọ ni, ó sì ti fún yín, kí ẹ lè ru ẹ̀bi àpéjọ náà, kí ẹ sì ṣe ètùtù fún wọn níwájú Jèhófà?
18 Ẹ wò ó! Ẹ ò tíì gbé ẹ̀jẹ̀ rẹ̀ wá sínú ibi mímọ́. Ó yẹ kí ẹ ti jẹ ẹ́ ní ibi mímọ́, bí àṣẹ tí mo gbà.”
19 Áárónì sọ fún Mósè pé: “Wò ó! Wọ́n mú ẹbọ ẹ̀ṣẹ̀ wọn àti ẹbọ sísun wọn wá síwájú Jèhófà lónìí, síbẹ̀ nǹkan wọ̀nyí ṣẹlẹ̀ sí mi. Ká ní mo jẹ ẹbọ ẹ̀ṣẹ̀ lónìí ni, ṣé inú Jèhófà máa dùn?”
20 Nígbà tí Mósè gbọ́ ọ̀rọ̀ yẹn, ó tẹ́ ẹ lọ́rùn.
11 Jèhófà wá sọ fún Mósè àti Áárónì pé:
2 “Ẹ sọ fún àwọn ọmọ Ísírẹ́lì pé, ‘Àwọn ohun alààyè tó wà ní ayé tí ẹ lè jẹ nìyí:
3 Ẹ lè jẹ gbogbo ẹran tí pátákò rẹ̀ là, tí pátákò rẹ̀ ní àlàfo, tó sì ń jẹ àpọ̀jẹ.
4 “‘Àmọ́ ẹ ò gbọ́dọ̀ jẹ àwọn ẹran yìí tó ń jẹ àpọ̀jẹ tàbí àwọn tí pátákò wọn là: ràkúnmí máa ń jẹ àpọ̀jẹ, àmọ́ pátákò rẹ̀ kò là. Aláìmọ́ ló jẹ́ fún yín.
5 Bákan náà, gara orí àpáta   máa ń jẹ àpọ̀jẹ, àmọ́ pátákò rẹ̀ kò là. Aláìmọ́ ló jẹ́ fún yín.
6 Ehoro pẹ̀lú máa ń jẹ àpọ̀jẹ, àmọ́ pátákò rẹ̀ kò là. Aláìmọ́ ló jẹ́ fún yín.
7 Bákan náà ni ẹlẹ́dẹ̀, torí pátákò rẹ̀ là, ó sì ní àlàfo, àmọ́ kì í jẹ àpọ̀jẹ. Aláìmọ́ ló jẹ́ fún yín.
8 Ẹ ò gbọ́dọ̀ jẹ èyíkéyìí nínú ẹran wọn, ẹ ò sì gbọ́dọ̀ fara kan òkú wọn. Aláìmọ́ ni wọ́n jẹ́ fún yín.
9 “‘Èyí tí ẹ lè jẹ nínú gbogbo ohun tó wà nínú omi nìyí: Ẹ lè jẹ ohunkóhun tó wà nínú omi tó ní lẹ́bẹ́ àti ìpẹ́, ì báà jẹ́ inú òkun tàbí inú odò ló wà.
10 Àmọ́ ohunkóhun tó wà nínú òkun àti odò tí kò ní lẹ́bẹ́ àti ìpẹ́, nínú gbogbo ẹ̀dá tó ń gbá yìn-ìn àti gbogbo ohun alààyè míì tó wà nínú omi, ohun ìríra ló jẹ́ fún yín.
11 Àní ohun ìríra ni wọ́n gbọ́dọ̀ jẹ́ fún yín, ẹ ò gbọ́dọ̀ jẹ èyíkéyìí nínú ẹran wọn, kí ẹ sì ka òkú wọn sí ohun ìríra.
12 Ohun ìríra ni gbogbo ohun tó wà nínú omi tí kò ní lẹ́bẹ́ àti ìpẹ́ jẹ́ fún yín.
13 “‘Àwọn ẹ̀dá tó ń fò tí ẹ máa kà sí ohun ìríra nìyí; ẹ ò gbọ́dọ̀ jẹ wọ́n, torí ohun ìríra ni wọ́n jẹ́: ẹyẹ idì, idì ajẹja, igún dúdú,
14 àwòdì pupa àti gbogbo onírúurú àwòdì dúdú,
15 gbogbo onírúurú ẹyẹ ìwò,
16 ògòǹgò, òwìwí, ẹyẹ àkẹ̀ àti gbogbo onírúurú àṣáǹwéwé,
17 òwìwí kékeré, ẹyẹ àgò, òwìwí elétí gígùn,
18 ògbùgbú, ẹyẹ òfú, igún,
19 ẹyẹ àkọ̀, gbogbo onírúurú ẹyẹ wádòwádò, àgbìgbò àti àdán.
20 Kí gbogbo ẹ̀dá abìyẹ́ tó ń gbá yìn-ìn, tí wọ́n ń fi ẹsẹ̀ mẹ́rẹ̀ẹ̀rin rìn jẹ́ ohun ìríra fún yín.
21 “‘Nínú àwọn ẹ̀dá abìyẹ́ tó ń gbá yìn-ìn, tó ń fi ẹsẹ̀ mẹ́rẹ̀ẹ̀rin rìn, àwọn tó ní tete lókè ẹsẹ̀ wọn láti máa fi tọ lórí ilẹ̀ nìkan ni ẹ lè jẹ.
22 Èyí tí ẹ lè jẹ nínú wọn nìyí: onírúurú eéṣú tó máa ń ṣí kiri, àwọn eéṣú míì tó ṣeé jẹ, ìrẹ̀ àti tata.
23 Gbogbo ẹ̀dá abìyẹ́ yòókù tó ń gbá yìn-ìn, tó ní ẹsẹ̀ mẹ́rin jẹ́ ohun ìríra fún yín.
24 Ẹ lè fi nǹkan wọ̀nyí sọ ara yín di aláìmọ́. Gbogbo ẹni tó bá fara kan òkú wọn yóò di aláìmọ́ títí di alẹ́.
25 Kí ẹnikẹ́ni tó bá gbé òkú èyíkéyìí lára wọn fọ aṣọ rẹ̀; onítọ̀hún yóò di aláìmọ́ títí di alẹ́.
26 “‘Ẹranko èyíkéyìí tí pátákò rẹ̀ là, àmọ́ tí kò sí àlàfo ní pátákò rẹ̀, tí kì í sì í jẹ àpọ̀jẹ, yóò jẹ́ aláìmọ́ fún yín. Gbogbo ẹni tó bá fara kàn wọ́n yóò di aláìmọ́.
27 Gbogbo ohun alààyè tó ń fi àtẹ́lẹsẹ̀ rìn nínú àwọn ohun tó ń fi ẹsẹ̀ mẹ́rẹ̀ẹ̀rin rìn yóò jẹ́ aláìmọ́ fún yín. Gbogbo ẹni tó bá fara kan òkú wọn yóò di aláìmọ́ títí di alẹ́.
28 Kí ẹni tó bá gbé òkú wọn fọ aṣọ rẹ̀, yóò sì di aláìmọ́ títí di alẹ́. Aláìmọ́ ni wọ́n jẹ́ fún yín.
29 “‘Àwọn ẹ̀dá tó ń rákò lórí ilẹ̀, tó jẹ́ aláìmọ́ fún yín nìyí: ẹ̀lírí, eku, gbogbo onírúurú aláǹgbá,
30 ọmọńlé, awọ́nríwọ́n, aláàmù, ọlọ́yọ̀ọ́ǹbẹ́rẹ́ àti ọ̀gà.
31 Aláìmọ́ ni àwọn ẹ̀dá tó ń rákò yìí jẹ́ fún yín. Gbogbo ẹni tó bá fara kan òkú wọn yóò di aláìmọ́ títí di alẹ́.
32 “‘Tí wọ́n bá kú, ohunkóhun tí wọ́n bá já bọ́ lé yóò di aláìmọ́, ì báà jẹ́ ohun èlò onígi, aṣọ, awọ tàbí aṣọ ọ̀fọ̀. Kí ẹ ri ohun èlò èyíkéyìí tí ẹ bá lò bọnú omi, yóò sì di aláìmọ́ títí di alẹ́; lẹ́yìn náà, ó máa mọ́.
33 Tí wọ́n bá já bọ́ sínú ohun èlò tí wọ́n fi amọ̀ ṣe, kí ẹ fọ́ ọ túútúú, ohunkóhun tó bá sì wà nínú rẹ̀ yóò di aláìmọ́.
34 Tí omi tó wà nínú ohun èlò náà bá kan oúnjẹ èyíkéyìí, yóò di aláìmọ́. Ohun mímu èyíkéyìí tó bá sì wà nínú ohun èlò náà yóò di aláìmọ́.
35 Ohunkóhun tí òkú wọn bá já bọ́ lé yóò di aláìmọ́. Ì báà jẹ́ ààrò tàbí àdògán kékeré, ṣe ni kí ẹ fọ́ ọ túútúú. Wọ́n ti di aláìmọ́, aláìmọ́ ni wọ́n sì máa jẹ́ fún yín.
36 Ìsun omi àti kòtò omi nìkan ni yóò máa jẹ́ mímọ́, àmọ́ ẹnikẹ́ni tó bá fara kan òkú wọn yóò di aláìmọ́.
37 Tí òkú wọn bá já bọ́ sórí irúgbìn tí ẹ fẹ́ gbìn, irúgbìn náà ṣì jẹ́ mímọ́.
38 Àmọ́ tí ẹ bá da omi sórí irúgbìn kan, tí apá kan lára òkú wọn sì já bọ́ sórí rẹ̀, aláìmọ́ ni irúgbìn náà jẹ́ fún yín.
39 “‘Tí ẹranko tí ẹ máa ń jẹ bá kú, ẹnikẹ́ni tó bá fara kan òkú rẹ̀ yóò di aláìmọ́ títí di alẹ́.
40 Kí ẹnikẹ́ni tó bá jẹ lára òkú rẹ̀ fọ aṣọ rẹ̀, yóò sì di aláìmọ́ títí di alẹ́. Kí ẹnikẹ́ni tó bá gbé òkú rẹ̀ fọ aṣọ rẹ̀, yóò sì di aláìmọ́ títí di alẹ́.
41 Gbogbo ẹ̀dá tó ń gbá yìn-ìn ní ayé jẹ́ ohun ìríra. Ẹ ò gbọ́dọ̀ jẹ wọ́n.
42 Ẹ ò gbọ́dọ̀ jẹ ẹran èyíkéyìí tó ń fi àyà fà, ẹran èyíkéyìí tó ń fi ẹsẹ̀ mẹ́rẹ̀ẹ̀rin rìn tàbí èyíkéyìí nínú àwọn ẹ̀dá tó ń gbá yìn-ìn ní ayé, tí wọ́n ní ẹsẹ̀ púpọ̀, torí ohun ìríra ni wọ́n jẹ́.
43 Ẹ má fi ẹ̀dá èyíkéyìí tó ń gbá yìn-ìn kó ìríra bá ara yín, ẹ má fi wọ́n kó èérí bá ara yín, kí ẹ má bàa di aláìmọ́.
44 Torí èmi ni Jèhófà Ọlọ́run yín, ẹ gbọ́dọ̀ ya ara yín sí mímọ́, kí ẹ sì di mímọ́, torí mo jẹ́ mímọ́. Torí náà, ẹ ò gbọ́dọ̀ fi ẹ̀dá èyíkéyìí tó ń gbá yìn-ìn lórí ilẹ̀ sọ ara yín di aláìmọ́.
45 Torí èmi ni Jèhófà, tó mú yín kúrò ní ilẹ̀ Íjíbítì láti jẹ́ kí ẹ mọ̀ pé èmi ni Ọlọ́run, ẹ gbọ́dọ̀ jẹ́ mímọ́, torí èmi jẹ́ mímọ́.
46 “‘Èyí ni òfin tó wà nípa àwọn ẹranko, àwọn ẹ̀dá tó ń fò, gbogbo ohun alààyè tó wà nínú omi àti gbogbo ẹ̀dá tó ń gbá yìn-ìn ní ayé,
47 láti fi ìyàtọ̀ sáàárín èyí tí kò mọ́ àti èyí tó mọ́, sáàárín àwọn ohun alààyè tí ẹ lè jẹ àti àwọn tí ẹ ò gbọ́dọ̀ jẹ.’”
13 Jèhófà wá sọ fún Mósè àti Áárónì pé:
2 “Tí nǹkan kan bá lé sí ara ẹnì kan, tó sé èépá tàbí tí awọ ara rẹ̀ yọ àbààwọ́n, tó sì lè yọrí sí àrùn ẹ̀tẹ̀ ní awọ ara rẹ̀, kí wọ́n mú un wá sọ́dọ̀ àlùfáà Áárónì tàbí ọ̀kan lára àwọn ọmọ rẹ̀ tó jẹ́ àlùfáà.
3 Kí àlùfáà yẹ àrùn tó yọ sí ẹni náà lára wò. Tí irun tó wà níbi tí àrùn náà yọ sí bá ti funfun, tó sì rí i pé àrùn náà ti jẹ wọnú kọjá awọ, àrùn ẹ̀tẹ̀ ni. Kí àlùfáà yẹ̀ ẹ́ wò, kó sì kéde pé ẹni náà jẹ́ aláìmọ́.
4 Àmọ́ tí àbààwọ́n tó yọ sí awọ ara onítọ̀hún bá funfun, tó rí i pé kò jẹ wọnú kọjá awọ, tí irun ibẹ̀ kò sì tíì funfun, kí àlùfáà sé ẹni tó ní àrùn náà mọ́lé fún ọjọ́ méje.
5 Kí àlùfáà wá yẹ̀ ẹ́ wò ní ọjọ́ keje, tó bá sì rí i pé àrùn náà ti dáwọ́ dúró, tí kò ràn lára rẹ̀, kí àlùfáà tún sé e mọ́lé fún ọjọ́ méje míì.
6 “Kí àlùfáà tún yẹ̀ ẹ́ wò ní ọjọ́ keje, bí àrùn náà bá ti ń lọ, tí kò sì ràn lára rẹ̀, kí àlùfáà kéde pé ẹni náà jẹ́ mímọ́; ẹ̀yi lásán ni. Kí ẹni náà wá fọ aṣọ rẹ̀, ẹni náà yóò sì di mímọ́.
7 Àmọ́ tí èépá náà bá ràn lára rẹ̀ lẹ́yìn tó fara han àlùfáà kí àlùfáà lè kéde pé ó ti di mímọ́, kó tún pa dà lọ fara han àlùfáà náà.
8 Kí àlùfáà yẹ̀ ẹ́ wò, tí ẹ̀yi náà bá ti ràn lára rẹ̀, kí àlùfáà kéde pé ẹni náà jẹ́ aláìmọ́. Ẹ̀tẹ̀ ni.
9 “Tí àrùn ẹ̀tẹ̀ bá yọ sí ẹnì kan lára, kí wọ́n mú un wá sọ́dọ̀ àlùfáà,
10 kí àlùfáà sì yẹ̀ ẹ́ wò. Tí ohun funfun kan bá wú sí awọ ara rẹ̀, tó ti sọ irun ibẹ̀ di funfun, tí ibi tó wú náà sì ti di egbò,
11 àrùn ẹ̀tẹ̀ tó le gan-an ló wà lára rẹ̀ yẹn, kí àlùfáà kéde pé ẹni náà jẹ́ aláìmọ́. Kó má ṣe sé e mọ́lé, torí aláìmọ́ ni.
12 Tí ẹ̀tẹ̀ náà bá wá yọ sí gbogbo ara ẹni náà, tó sì bò ó láti orí rẹ̀ dé àtẹ́lẹsẹ̀, níbi tí àlùfáà rí i dé,
13 tí àlùfáà sì ti yẹ̀ ẹ́ wò, tó rí i pé ẹ̀tẹ̀ náà ti bo gbogbo awọ ara rẹ̀, kó kéde pé ẹni tó ní àrùn náà ti di mímọ́. Gbogbo rẹ̀ ti funfun, ẹni náà sì ti di mímọ́.
14 Àmọ́ nígbàkigbà tí ẹ̀tẹ̀ náà bá di egbò, ẹni náà máa di aláìmọ́.
15 Tí àlùfáà bá ti rí egbò náà, kó kéde pé aláìmọ́ ni ẹni náà. Egbò náà jẹ́ aláìmọ́. Ẹ̀tẹ̀ ni.
16 Àmọ́ tí ojú egbò náà bá tún pa dà di funfun, kí ẹni náà wá sọ́dọ̀ àlùfáà.
17 Kí àlùfáà yẹ̀ ẹ́ wò, tí àrùn ara rẹ̀ bá sì ti di funfun, kí àlùfáà kéde pé ẹni tó ní àrùn náà ti di mímọ́. Ẹni náà jẹ́ mímọ́.
18 “Tí eéwo bá yọ sí ẹnì kan lára, tó sì jinná,
19 àmọ́ tí nǹkan funfun kan wú sí ibi tí eéwo náà wà tẹ́lẹ̀ tàbí tí àbààwọ́n tó pọ́n yọ síbẹ̀, kí ẹni náà lọ fi ara rẹ̀ han àlùfáà.
20 Kí àlùfáà yẹ̀ ẹ́ wò, tó bá rí i pé ó ti jẹ wọnú kọjá awọ, tí irun ibẹ̀ sì ti funfun, kí àlùfáà kéde pé ẹni náà jẹ́ aláìmọ́. Àrùn ẹ̀tẹ̀ ló yọ lójú eéwo náà.
21 Àmọ́ tí àlùfáà bá yẹ̀ ẹ́ wò, tó sì rí i pé kò sí irun funfun nínú rẹ̀, kò jẹ wọnú kọjá awọ, tó sì ti ń pa rẹ́ lọ, kí àlùfáà sé e mọ́lé fún ọjọ́ méje.
22 Tó bá sì hàn kedere pé ó ti ràn lára rẹ̀, kí àlùfáà kéde pé aláìmọ́ ni ẹni náà. Àrùn ni.
23 Àmọ́ tí àbààwọ́n tó yọ níbẹ̀ ò bá kúrò lójú kan, tí kò sì ràn, á jẹ́ pé ojú eéwo yẹn ló kàn fẹ́ wú, kí àlùfáà kéde pé ẹni náà ti di mímọ́.
24 “Tàbí tí iná bá jó ẹnì kan, tó sì dápàá sí i lára, tí àbààwọ́n tó pọ́n tàbí tó funfun sì wá yọ lójú àpá náà,
25 kí àlùfáà yẹ̀ ẹ́ wò. Tí irun tó wà lójú àbààwọ́n náà bá ti funfun, tó sì rí i pé ó ti jẹ wọnú kọjá awọ, ẹ̀tẹ̀ ló yọ jáde lójú àpá yẹn, kí àlúfáà kéde pé ẹni náà jẹ́ aláìmọ́. Àrùn ẹ̀tẹ̀ ni.
26 Àmọ́ tí àlùfáà bá yẹ̀ ẹ́ wò, tó sì rí i pé kò sí irun funfun níbẹ̀, tí kò jẹ wọnú kọjá awọ, tó sì ti ń pa rẹ́ lọ, kí àlùfáà sé e mọ́lé fún ọjọ́ méje.
27 Kí àlùfáà yẹ̀ ẹ́ wò ní ọjọ́ keje, tó bá sì hàn kedere pé ó ti ràn lára rẹ̀, kí àlùfáà kéde pé aláìmọ́ ni ẹni náà. Àrùn ẹ̀tẹ̀ ni.
28 Àmọ́ tí àbààwọ́n tó yọ níbẹ̀ ò bá kúrò lójú kan, tí kò ràn lára rẹ̀, tó sì ń pa rẹ́ lọ, á jẹ́ pé ojú àpá náà ló kàn wú, kí àlùfáà kéde pé ẹni náà jẹ́ mímọ́, torí ojú àpá náà ló wú.
29 “Tí àrùn bá yọ sí ọkùnrin tàbí obìnrin kan ní orí tàbí ní àgbọ̀n,
30 kí àlùfáà yẹ àrùn náà wò. Tó bá rí i pé ó jẹ wọnú kọjá awọ, tí irun ibẹ̀ pọ́n fẹ́ẹ́rẹ́fẹ́, tó sì fẹ́lẹ́, kí àlùfáà kéde pé aláìmọ́ ni ẹni náà; ó ti ní àrùn ní awọ orí rẹ̀ tàbí ní àgbọ̀n rẹ̀. Ẹ̀tẹ̀ ló mú un ní orí tàbí ní àgbọ̀n.
31 Àmọ́ tí àlùfáà bá rí i pé àrùn náà ò jẹ wọnú kọjá awọ, tí kò sì sí irun dúdú níbẹ̀, kí àlùfáà sé alárùn náà mọ́lé fún ọjọ́ méje.
32 Kí àlùfáà yẹ àrùn náà wò ní ọjọ́ keje, tí kò bá sì tíì ràn, tí kò sí irun tó pọ́n fẹ́ẹ́rẹ́fẹ́ níbẹ̀, tó sì rí i pé àrùn náà ò jẹ wọnú kọjá awọ,
33 kí ẹni náà fá irun rẹ̀, àmọ́ kó má ṣe fá irun tó wà níbi tí àrùn náà ti mú un. Kí àlùfáà wá sé ẹni náà mọ́lé fún ọjọ́ méje.
34 “Kí àlùfáà tún yẹ ibi tí àrùn náà ti mú onítọ̀hún wò ní ọjọ́ keje, tí àrùn tó mú ẹni náà ní awọ orí àti àgbọ̀n ò bá tíì ràn lára rẹ̀, tó sì rí i pé kò jẹ wọnú kọjá awọ, kí àlùfáà kéde pé ẹni náà ti di mímọ́, kó fọ aṣọ rẹ̀, kó sì di mímọ́.
35 Àmọ́ tó bá hàn kedere pé àrùn náà ti ràn lára rẹ̀ lẹ́yìn tí wọ́n kéde pé ó ti di mímọ́,
36 kí àlùfáà tún yẹ̀ ẹ́ wò, tí àrùn náà bá sì ti ràn lára rẹ̀, kí àlùfáà má wulẹ̀ wá irun tó pọ́n fẹ́ẹ́rẹ́fẹ́ níbẹ̀; aláìmọ́ ni ẹni náà.
37 Àmọ́ tó bá yẹ̀ ẹ́ wò, tó rí i pé àrùn náà ò ràn lára rẹ̀, tí irun dúdú sì ti hù níbẹ̀, àrùn náà ti lọ. Ẹni náà mọ́, kí àlùfáà sì kéde pé ó ti di mímọ́.
38 “Tí àbààwọ́n bá yọ ní awọ ara ọkùnrin tàbí obìnrin kan, tí àbààwọ́n náà sì funfun,
39 kí àlùfáà yẹ̀ ẹ́ wò. Tí àbààwọ́n tó yọ sí ara ẹni náà kò bá funfun dáadáa, á jẹ́ pé nǹkan wulẹ̀ sú sí i lára ni, kì í ṣe nǹkan tó léwu. Ẹni náà mọ́.
40 “Tí irun bá re lórí ọkùnrin kan, tó sì párí, ọkùnrin náà mọ́.
41 Tó bá jẹ́ irun iwájú orí rẹ̀ ló re, tí ibẹ̀ sì pá, ẹni náà mọ́.
42 Àmọ́ tí egbò tó pọ́n bá yọ síbi tó pá ní orí rẹ̀ tàbí níwájú orí rẹ̀, ẹ̀tẹ̀ ló yọ sí i lórí tàbí níwájú orí rẹ̀ yẹn.
43 Kí àlùfáà yẹ̀ ẹ́ wò, tí ohun tí àrùn náà mú kó wú sí ibi tó pá ní àtàrí tàbí iwájú orí rẹ̀ bá pọ́n, tó sì jọ ẹ̀tẹ̀ ní awọ ara rẹ̀,
44 adẹ́tẹ̀ ni ẹni náà. Aláìmọ́ ni. Kí àlùfáà kéde rẹ̀ pé aláìmọ́ ni torí àrùn tó mú un ní orí.
45 Ní ti adẹ́tẹ̀ tó ní àrùn náà, kó wọ aṣọ tó ti fà ya, kó má sì tọ́jú irun orí rẹ̀, kó bo irunmú rẹ̀, kó máa ké jáde pé, ‘Aláìmọ́, aláìmọ́!’
46 Gbogbo ọjọ́ tí àrùn náà bá fi wà lára rẹ̀ ni yóò fi jẹ́ aláìmọ́. Kó lọ máa dá gbé torí pé aláìmọ́ ni. Ẹ̀yìn ibùdó ni kó máa gbé.
47 “Tí àrùn ẹ̀tẹ̀ bá wà lára aṣọ kan, bóyá aṣọ onírun tàbí aṣọ ọ̀gbọ̀,
48 ì báà jẹ́ lára òwú tó wà lóròó tàbí èyí tó wà ní ìbú tí wọ́n fi hun aṣọ ọ̀gbọ̀ tàbí aṣọ onírun tàbí lára awọ tàbí ohunkóhun tí wọ́n fi awọ ṣe,
49 tí àbààwọ́n aláwọ̀ ewé tàbí aláwọ̀ pupa tí àrùn náà fà bá wá ran aṣọ, awọ, òwú tó wà lóròó tàbí èyí tó wà ní ìbú tí wọ́n fi hun aṣọ náà, tàbí ohunkóhun tí wọ́n fi awọ ṣe, àrùn ẹ̀tẹ̀ ló ràn án, ó sì yẹ kí ẹ fi han àlùfáà.
50 Kí àlùfáà yẹ àrùn náà wò, kó sì sé ohun tó ní àrùn náà mọ́lé fún ọjọ́ méje.
51 Tó bá yẹ àrùn náà wò ní ọjọ́ keje, tó sì rí i pé ó ti ràn lára aṣọ náà, lára òwú tó wà lóròó tàbí èyí tó wà ní ìbú tí wọ́n fi hun aṣọ náà tàbí lára awọ (láìka ohun tí wọ́n ń fi awọ náà ṣe), àrùn ẹ̀tẹ̀ tó le gan-an ni, aláìmọ́ sì ni.
52 Kó fi iná sun aṣọ náà tàbí òwú tó wà lóròó tàbí èyí tó wà ní ìbú tí wọ́n fi hun aṣọ onírun tàbí aṣọ ọ̀gbọ̀ tàbí ohunkóhun tí wọ́n fi awọ ṣe tí àrùn náà wà lára rẹ̀, torí àrùn ẹ̀tẹ̀ tó le gan-an ni. Kó fi iná sun ún.
53 “Àmọ́ tí àlùfáà bá yẹ̀ ẹ́ wò, tí àrùn náà kò sì tíì ràn lára aṣọ náà, lára òwú tó wà lóròó tàbí èyí tó wà ní ìbú tí wọ́n fi hun aṣọ tàbí lára ohunkóhun tí wọ́n fi awọ ṣe,
54 kí àlùfáà wá pàṣẹ pé kí wọ́n fọ ohun tí àrùn náà wà lára rẹ̀, kó sì sé e mọ́lé fún ọjọ́ méje míì.
55 Kí àlùfáà wá yẹ ohun tí àrùn náà wà lára rẹ̀ wò lẹ́yìn tí wọ́n ti fọ̀ ọ́ dáadáa. Tí ìrísí ibi tí àrùn náà wà kò bá yàtọ̀ sí ti tẹ́lẹ̀, bí àrùn náà ò tiẹ̀ ràn, aláìmọ́ ni. Ṣe ni kí ẹ fi iná sun ún torí ó ti jẹ ní inú tàbí ní ìta.
56 “Àmọ́ tí àlùfáà náà bá yẹ̀ ẹ́ wò, tí ibi tí àrùn náà wà sì ti ń pa rẹ́ lọ lẹ́yìn tí wọ́n ti fọ̀ ọ́ dáadáa, kó ya á kúrò lára aṣọ tàbí awọ tàbí lára òwú tó wà lóròó tàbí èyí tó wà ní ìbú tí wọ́n fi hun aṣọ náà.
57 Àmọ́ tó bá ṣì wà níbòmíì lára aṣọ náà tàbí lára òwú tó wà lóròó tàbí èyí tó wà ní ìbú tí wọ́n fi hun aṣọ náà tàbí ohunkóhun tí wọ́n fi awọ ṣe, ó ti ń ràn nìyẹn, ṣe ni kí ẹ dáná sun ohunkóhun tí àrùn náà bá wà lára rẹ̀.
58 Àmọ́ tí ẹ bá fọ aṣọ tàbí òwú tó wà lóròó tàbí èyí tó wà ní ìbú tí wọ́n fi hun aṣọ náà tàbí ohunkóhun tí wọ́n fi awọ ṣe, tí àrùn náà sì kúrò lára rẹ̀, kí ẹ tún un fọ̀ lẹ́ẹ̀kejì, yóò sì di mímọ́.
59 “Èyí ni òfin tí ẹ ó máa tẹ̀ lé tí àrùn ẹ̀tẹ̀ bá wà lára aṣọ onírun tàbí aṣọ ọ̀gbọ̀ tàbí lára òwú tó wà lóròó tàbí èyí tó wà ní ìbú tí wọ́n fi hun aṣọ tàbí lára ohunkóhun tí wọ́n fi awọ ṣe, láti kéde pé ó jẹ́ mímọ́ tàbí pé ó jẹ́ aláìmọ́.”
14 Jèhófà ń bá ọ̀rọ̀ tó ń sọ fún Mósè lọ pé:
2 “Èyí ni òfin tí ẹ ó máa tẹ̀ lé nípa adẹ́tẹ̀, ní ọjọ́ tí àlùfáà máa kéde rẹ̀ pé ó ti di mímọ́, tí wọ́n á sì mú un wá sọ́dọ̀ àlùfáà.
3 Kí àlùfáà lọ sí ẹ̀yìn ibùdó, kó sì yẹ̀ ẹ́ wò. Tí àrùn ẹ̀tẹ̀ náà bá ti lọ lára adẹ́tẹ̀ náà,
4 kí àlùfáà pàṣẹ pé kó mú ààyè ẹyẹ méjì tó mọ́ wá, pẹ̀lú igi kédárì, òwú aláwọ̀ rírẹ̀dòdò àti ewéko hísópù láti fi wẹ̀ ẹ́ mọ́.
5 Kí àlùfáà pàṣẹ pé kí wọ́n pa ẹyẹ kan nínú ohun èlò tí wọ́n fi amọ̀ ṣe lórí omi tó ń ṣàn.
6 Àmọ́ kó mú ààyè ẹyẹ kejì pẹ̀lú igi kédárì, òwú aláwọ̀ rírẹ̀dòdò àti ewéko hísópù, kó sì kì wọ́n pa pọ̀ bọnú ẹ̀jẹ̀ ẹyẹ tí wọ́n pa lórí omi tó ń ṣàn.
7 Kó wá wọ́n ọn lẹ́ẹ̀méje sára ẹni tó fẹ́ wẹ ara rẹ̀ mọ́ kúrò nínú ẹ̀tẹ̀, kó sì kéde pé ẹni náà ti di mímọ́, kó sì tú ààyè ẹyẹ náà sílẹ̀ lórí pápá gbalasa.
8 “Kí ẹni tó fẹ́ wẹ ara rẹ̀ mọ́ fọ aṣọ rẹ̀, kó fá gbogbo irun rẹ̀, kó fi omi wẹ̀, yóò sì di mímọ́. Lẹ́yìn náà, ó lè wá sínú ibùdó, àmọ́ ìta àgọ́ rẹ̀ ni kó máa gbé fún ọjọ́ méje.
9 Ní ọjọ́ keje, kó fá gbogbo irun orí rẹ̀ àti àgbọ̀n rẹ̀ àti irun ojú rẹ̀. Tó bá ti fá gbogbo irun rẹ̀, kó fọ aṣọ rẹ̀, kó fi omi wẹ̀, yóò sì di mímọ́.
10 “Ní ọjọ́ kẹjọ, kó mú ọmọ àgbò méjì tí ara wọn dá ṣáṣá, abo ọ̀dọ́ àgùntàn ọlọ́dún kan tí ara rẹ̀ dá ṣáṣá, kó mú ìyẹ̀fun tó kúnná tí wọ́n pò mọ́ òróró tó jẹ́ ìdá mẹ́ta nínú mẹ́wàá òṣùwọ̀n eéfà láti fi ṣe ọrẹ ọkà àti òróró tó kún òṣùwọ̀n lọ́ọ̀gì kan;
11 kí àlùfáà tó kéde pé ẹni náà ti di mímọ́ mú ẹni tó fẹ́ wẹ ara rẹ̀ mọ́ náà wá síwájú Jèhófà ní ẹnu ọ̀nà àgọ́ ìpàdé, pẹ̀lú àwọn ọrẹ náà.
12 Kí àlùfáà mú ọmọ àgbò kan, kó fi rú ẹbọ ẹ̀bi pẹ̀lú òróró òṣùwọ̀n lọ́ọ̀gì náà, kó sì fì wọ́n síwá-sẹ́yìn bí ọrẹ fífì níwájú Jèhófà.
13 Kó wá pa ọmọ àgbò náà níbi tí wọ́n ti máa ń pa ẹran ẹbọ ẹ̀ṣẹ̀ àti ẹran ẹbọ sísun, ní ibi mímọ́, torí pé àlùfáà ló ni ẹbọ ẹ̀bi, bíi ti ẹbọ ẹ̀ṣẹ̀. Ohun mímọ́ jù lọ ni.
14 “Kí àlùfáà wá mú lára ẹ̀jẹ̀ ẹbọ ẹ̀bi, kó sì fi sí ìsàlẹ̀ etí ọ̀tún ẹni náà tó fẹ́ wẹ ara rẹ̀ mọ́ àti àtàǹpàkò ọwọ́ ọ̀tún rẹ̀ àti àtàǹpàkò ẹsẹ̀ ọ̀tún rẹ̀.
15 Kí àlùfáà mú lára òróró òṣùwọ̀n lọ́ọ̀gì   náà, kó sì dà á sí àtẹ́lẹwọ́ òsì ara rẹ̀.
16 Kí àlùfáà wá ki ìka ọ̀tún rẹ̀ bọ òróró tó wà ní àtẹ́lẹwọ́ òsì rẹ̀, kó sì fi ìka rẹ̀ wọ́n lára òróró náà lẹ́ẹ̀méje níwájú Jèhófà.
17 Kí àlùfáà wá fi lára òróró tó kù ní àtẹ́lẹwọ́ rẹ̀ sí ìsàlẹ̀ etí ọ̀tún ẹni náà tó fẹ́ wẹ ara rẹ̀ mọ́ àti àtàǹpàkò ọwọ́ ọ̀tún rẹ̀ àti àtàǹpàkò ẹsẹ̀ ọ̀tún rẹ̀ lórí ẹ̀jẹ̀ ẹbọ ẹ̀bi.
18 Kí àlùfáà fi èyí tó ṣẹ́ kù lára òróró tó wà ní àtẹ́lẹwọ́ rẹ̀ sí orí ẹni tó fẹ́ wẹ ara rẹ̀ mọ́, kí àlùfáà sì ṣe ètùtù fún un níwájú Jèhófà.
19 “Kí àlùfáà rú ẹbọ ẹ̀ṣẹ̀ náà, kó sì ṣe ètùtù fún ẹni tó fẹ́ wẹ ara rẹ̀ mọ́ kúrò nínú àìmọ́ rẹ̀, lẹ́yìn náà, kó pa ẹran ẹbọ sísun.
20 Kí àlùfáà sun ẹran ẹbọ sísun àti ọrẹ ọkà lórí pẹpẹ, kí àlùfáà sì ṣe ètùtù fún un, yóò sì di mímọ́.
21 “Àmọ́, tó bá jẹ́ aláìní, tí kò sì fi bẹ́ẹ̀ ní lọ́wọ́, kó mú ọmọ àgbò kan láti fi rú ẹbọ ẹ̀bi, kó fi ṣe ọrẹ fífì, kó lè ṣe ètùtù fún ara rẹ̀, pẹ̀lú ìyẹ̀fun tó kúnná, tó jẹ́ ìdá mẹ́wàá òṣùwọ̀n eéfà, tí wọ́n pò mọ́ òróró láti fi ṣe ọrẹ ọkà, òróró tó kún òṣùwọ̀n lọ́ọ̀gì kan,
22 àti ẹyẹ oriri méjì tàbí ọmọ ẹyẹlé méjì, èyí tí agbára rẹ̀ bá gbé. Ọ̀kan máa jẹ́ ẹbọ ẹ̀ṣẹ̀, èkejì á sì jẹ́ ẹbọ sísun.
23 Ní ọjọ́ kẹjọ, kó mú wọn wá sọ́dọ̀ àlùfáà kó lè kéde pé ó ti di mímọ́ ní ẹnu ọ̀nà àgọ́ ìpàdé níwájú Jèhófà.
24 “Kí àlùfáà mú ọmọ àgbò tí wọ́n fẹ́ fi rú ẹbọ ẹ̀bi náà àti òróró òṣùwọ̀n lọ́ọ̀gì náà, kí àlùfáà sì fì wọ́n síwá-sẹ́yìn bí ọrẹ fífì níwájú Jèhófà.
25 Kó wá pa ọmọ àgbò tí wọ́n fẹ́ fi rú ẹbọ ẹ̀bi náà, kí àlùfáà mú lára ẹ̀jẹ̀ ẹran náà, kó sì fi sí ìsàlẹ̀ etí ọ̀tún ẹni náà tó fẹ́ wẹ ara rẹ̀ mọ́ àti àtàǹpàkò ọwọ́ ọ̀tún rẹ̀ àti àtàǹpàkò ẹsẹ̀ ọ̀tún rẹ̀.
26 Kí àlùfáà dà lára òróró náà sí àtẹ́lẹwọ́ òsì òun fúnra rẹ̀,
27 kó sì fi ìka ọ̀tún rẹ̀ wọ́n lára òróró tó wà ní àtẹ́lẹwọ́ òsì rẹ̀ lẹ́ẹ̀méje níwájú Jèhófà.
28 Kí àlùfáà fi lára òróró tó wà ní àtẹ́lẹwọ́ rẹ̀ sí ìsàlẹ̀ etí ọ̀tún ẹni tó fẹ́ wẹ ara rẹ̀ mọ́ àti àtàǹpàkò ọwọ́ ọ̀tún rẹ̀ àti àtàǹpàkò ẹsẹ̀ ọ̀tún rẹ̀ ní àwọn ibì kan náà tó fi ẹ̀jẹ̀ ẹbọ ẹ̀bi sí.
29 Kí àlùfáà wá fi èyí tó ṣẹ́ kù lára òróró tó wà ní àtẹ́lẹwọ́ rẹ̀ sórí ẹni tó fẹ́ wẹ ara rẹ̀ mọ́, láti ṣe ètùtù fún un níwájú Jèhófà.
30 “Kó fi ọ̀kan lára àwọn ẹyẹ oriri náà tàbí ọ̀kan lára àwọn ọmọ ẹyẹlé náà rúbọ, èyí tí agbára rẹ̀ bá gbé,
31 tí apá rẹ̀ ká, kó fi rú ẹbọ ẹ̀ṣẹ̀, kó sì fi èkejì rú ẹbọ sísun pẹ̀lú ọrẹ ọkà; kí àlùfáà sì ṣe ètùtù fún ẹni tó fẹ́ wẹ ara rẹ̀ mọ́ níwájú Jèhófà.
32 “Èyí ni òfin tó wà fún ẹni tó ní àrùn ẹ̀tẹ̀ àmọ́ tí kò ní lọ́wọ́ nígbà tí wọ́n fẹ́ kéde rẹ̀ pé ó ti di mímọ́.”
33 Jèhófà wá sọ fún Mósè àti Áárónì pé:
34 “Tí ẹ bá dé ilẹ̀ Kénáánì tí màá fún yín láti fi ṣe ohun ìní, tí mo sì jẹ́ kí àrùn ẹ̀tẹ̀ yọ lára ilé kan ní ilẹ̀ yín,
35 kí ẹni tó ni ilé náà wá sọ fún àlùfáà pé, ‘Àrùn kan ti yọ sára ilé mi.’
36 Kí àlùfáà pàṣẹ pé kí wọ́n kó gbogbo ohun tó wà nínú ilé náà jáde kó tó wá yẹ àrùn náà wò, kó má bàa kéde pé aláìmọ́ ni gbogbo ohun tó wà nínú ilé náà; lẹ́yìn náà, kí àlùfáà wọlé wá yẹ ilé náà wò.
37 Kó yẹ ibi tí àrùn náà wà wò, tí àwọn ibi tó jìn wọnú, tó ní àwọ̀ ewé tàbí àwọ̀ pupa bá wà lára ògiri ilé náà, tó sì rí i pé ibẹ̀ jẹ wọnú lára ògiri náà,
38 kí àlùfáà jáde kúrò nínú ilé náà lọ sí ẹnu ọ̀nà rẹ̀, kó sì ti ilé náà pa fún ọjọ́ méje.
39 “Kí àlùfáà pa dà wá yẹ̀ ẹ́ wò ní ọjọ́ keje. Tí àrùn náà bá ti ràn lára ògiri ilé náà,
40 kí àlùfáà pàṣẹ pé kí wọ́n yọ àwọn òkúta tí àrùn náà wà lára wọn kúrò, kí wọ́n sì jù ú sí ẹ̀yìn ìlú níbi àìmọ́.
41 Kó wá mú kí wọ́n ha inú ilé náà dáadáa, kí wọ́n sì da ohun tí wọ́n fi rẹ́ ilé àti àpòrọ́ tí wọ́n ha lára rẹ̀ sí ẹ̀yìn ìlú níbi àìmọ́.
42 Lẹ́yìn náà, kí wọ́n fi àwọn òkúta míì rọ́pò àwọn tí wọ́n yọ kúrò, kó lo àpòrọ́ míì, kó sì ní kí wọ́n tún ilé náà rẹ́.
43 “Àmọ́ tí àrùn náà bá pa dà, tó sì tún yọ lára ilé náà lẹ́yìn tí wọ́n yọ àwọn òkúta, tí wọ́n ha ara ilé náà, tí wọ́n sì tún un rẹ́,
44 kí àlùfáà wọlé lọ yẹ̀ ẹ́ wò. Tí àrùn náà bá ti ràn nínú ilé náà, á jẹ́ pé àrùn ẹ̀tẹ̀ tó le gan-an ló wà nínú ilé náà. Ilé náà ti di aláìmọ́.
45 Lẹ́yìn náà, kó ní kí wọ́n wó ilé náà lulẹ̀, tòun ti àwọn òkúta rẹ̀, àwọn ẹ̀là gẹdú àti gbogbo ohun tí wọ́n fi rẹ́ ilé náà àti àpòrọ́ rẹ̀, kó sì ní kí wọ́n kó o lọ sí ẹ̀yìn ìlú, níbi àìmọ́.
46 Àmọ́ tí ẹnikẹ́ni bá wọnú ilé náà ní èyíkéyìí nínú àwọn ọjọ́ tí wọ́n fi ti ilé náà pa, kí ẹni náà jẹ́ aláìmọ́ títí di alẹ́;
47 kí ẹnikẹ́ni tó bá dùbúlẹ̀ sínú ilé náà fọ aṣọ rẹ̀, kí ẹnikẹ́ni tó bá sì jẹun nínú ilé náà fọ aṣọ rẹ̀.
48 “Àmọ́ tí àlùfáà bá wá, tó sì rí i pé àrùn náà ò ràn nínú ilé náà lẹ́yìn tí wọ́n tún un rẹ́, kí àlùfáà kéde pé ilé náà mọ́, torí àrùn náà ti lọ.
49 Kó lè wẹ ẹ̀gbin kúrò nínú ilé náà, kó mú ẹyẹ méjì, igi kédárì, òwú aláwọ̀ rírẹ̀dòdò àti ewéko hísópù.
50 Kó pa ẹyẹ kan nínú ohun èlò tí wọ́n fi amọ̀ ṣe lórí omi tó ń ṣàn.
51 Kó wá mú igi kédárì náà, ewéko hísópù, òwú aláwọ̀ rírẹ̀dòdò àti ààyè ẹyẹ náà, kó rì wọ́n bọnú ẹ̀jẹ̀ ẹyẹ tó pa, kó sì rì wọ́n bọnú omi tó ń ṣàn náà, kó wá wọ́n ọn sára ilé náà lẹ́ẹ̀méje.
52 Kó fi ẹ̀jẹ̀ ẹyẹ náà, omi tó ń ṣàn, ààyè ẹyẹ, igi kédárì, ewéko hísópù àti òwú aláwọ̀ rírẹ̀dòdò wẹ ẹ̀gbin kúrò nínú ilé náà.
53 Kó wá tú ààyè ẹyẹ náà sílẹ̀ ní ẹ̀yìn ìlú náà, lórí pápá gbalasa, kó sì ṣe ètùtù fún ilé náà, ilé náà yóò sì di mímọ́.
54 “Èyí ni òfin nípa àrùn ẹ̀tẹ̀ èyíkéyìí, àrùn tó mú èèyàn ní awọ orí tàbí àgbọ̀n,
55 ẹ̀tẹ̀ tó wà lára aṣọ tàbí lára ilé,
56 àti nípa ohun tó bá wú síni lára, èépá àti àbààwọ́n tó yọ síni lára,
57 láti pinnu ohun tó bá jẹ́ aláìmọ́ àti èyí tó jẹ́ mímọ́. Èyí ni òfin nípa àrùn ẹ̀tẹ̀.”
15 Jèhófà ń bá ọ̀rọ̀ tó ń sọ fún Mósè àti Áárónì lọ pé:
2 “Sọ fún àwọn ọmọ Ísírẹ́lì pé, ‘Tí ohun kan bá ń dà jáde látinú ẹ̀yà ìbímọ ọkùnrin kan, ohun náà ti sọ ọ́ di aláìmọ́.
3 Ohun tó ń dà jáde lára rẹ̀ ti sọ ọ́ di aláìmọ́, yálà ó ṣì ń dà látinú ẹ̀yà ìbímọ rẹ̀ tàbí ibẹ̀ ti dí, aláìmọ́ ṣì ni.
4 “‘Ibùsùn èyíkéyìí tí ẹni tí ohun kan ń dà jáde lára rẹ̀ bá dùbúlẹ̀ sí yóò di aláìmọ́, ohunkóhun tó bá sì jókòó lé yóò di aláìmọ́.
5 Kí ẹni tó bá fara kan ibùsùn rẹ̀ fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
6 Kí ẹnikẹ́ni tó bá jókòó sórí ohun tí ẹni tí nǹkan ń dà jáde lára rẹ̀ jókòó lé fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
7 Kí ẹnikẹ́ni tó bá fara kan ara ẹni tí nǹkan ń dà jáde lára rẹ̀ fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
8 Tí ẹni tí nǹkan ń dà jáde lára rẹ̀ bá tutọ́ sára ẹni tó mọ́, kí ẹni náà fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
9 Tí ẹni tí nǹkan ń dà jáde lára rẹ̀ bá jókòó sórí ohun tí wọ́n fi ń jókòó tí wọ́n ń dè mọ́ ẹran, ìjókòó náà máa di aláìmọ́.
10 Ẹnikẹ́ni tó bá fara kan ohunkóhun tí onítọ̀hún jókòó lé yóò jẹ́ aláìmọ́ títí di alẹ́, kí ẹnikẹ́ni tó bá sì gbé àwọn nǹkan yẹn fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
11 Tí ẹni tí nǹkan ń dà jáde lára rẹ̀ ò bá tíì fi omi fọ ọwọ́ rẹ̀, tó wá fọwọ́ kan ẹnì kan, kí ẹni náà fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
12 Tí ẹni tí nǹkan ń dà jáde lára rẹ̀ bá fara kan ohun èlò tí wọ́n fi amọ̀ ṣe, kí ẹ fọ́ ohun èlò náà túútúú, kí ẹ sì fi omi fọ ohun èlò èyíkéyìí tí wọ́n fi igi ṣe.
13 “‘Tí ohun tó ń dà náà bá dáwọ́ dúró, tí ẹni náà sì wá mọ́ kúrò nínú rẹ̀, kí ó ka ọjọ́ méje, lẹ́yìn náà kó di mímọ́, kó fọ aṣọ rẹ̀, kó fi omi wẹ̀, yóò sì di mímọ́.
14 Ní ọjọ́ kẹjọ, kó mú ẹyẹ oriri méjì tàbí ọmọ ẹyẹlé méjì, kó wá síwájú Jèhófà ní ẹnu ọ̀nà àgọ́ ìpàdé, kó sì kó wọn fún àlùfáà.
15 Kí àlùfáà sì fi wọ́n rúbọ, kó fi ọ̀kan rú ẹbọ ẹ̀ṣẹ̀, kó fi èkejì rú ẹbọ sísun, kí àlùfáà sì ṣe ètùtù fún un níwájú Jèhófà torí ohun tó ń dà jáde lára rẹ̀.
16 “‘Tí ọkùnrin kan bá da àtọ̀, kó fi omi wẹ gbogbo ara rẹ̀, kó sì jẹ́ aláìmọ́ títí di alẹ́.
17 Kó fi omi fọ aṣọ èyíkéyìí àti awọ èyíkéyìí tí àtọ̀ bá dà sí, kí ohun náà sì jẹ́ aláìmọ́ títí di alẹ́.
18 “‘Tí ọkùnrin kan bá bá obìnrin kan sùn, tó sì da àtọ̀, kí wọ́n fi omi wẹ̀, kí wọ́n sì jẹ́ aláìmọ́ títí di alẹ́.
19 “‘Tí ẹ̀jẹ̀ bá ń dà jáde lára obìnrin kan, kó ṣì jẹ́ aláìmọ́ nínú ìdọ̀tí nǹkan oṣù rẹ̀ fún ọjọ́ méje. Ẹnikẹ́ni tó bá fara kàn án yóò jẹ́ aláìmọ́ títí di alẹ́.
20 Ohunkóhun tó bá dùbúlẹ̀ lé nígbà tó bá ń ṣe nǹkan oṣù yóò di aláìmọ́, gbogbo ohun tó bá sì jókòó lé yóò di aláìmọ́.
21 Kí ẹnikẹ́ni tó bá fara kan ibùsùn rẹ̀ fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
22 Kí ẹnikẹ́ni tó bá fara kan ohunkóhun tí obìnrin náà jókòó lé fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
23 Tí obìnrin náà bá jókòó sórí ibùsùn tàbí ohunkóhun míì, ẹni tó bá fara kan ohun náà máa jẹ́ aláìmọ́ títí di alẹ́.
24 Tí ọkùnrin kan bá bá a sùn, tí ìdọ̀tí nǹkan oṣù rẹ̀ sì kàn án lára, ọkùnrin náà máa jẹ́ aláìmọ́ fún ọjọ́ méje, ibùsùn èyíkéyìí tí ọkùnrin náà bá sì dùbúlẹ̀ sí yóò di aláìmọ́.
25 “‘Tí ẹ̀jẹ̀ bá ń dà lára obìnrin kan fún ọ̀pọ̀ ọjọ́, tó sì jẹ́ pé àkókò tó máa ń rí nǹkan oṣù rẹ̀ kò tíì tó tàbí tí iye ọjọ́ tí ẹ̀jẹ̀ fi dà lára rẹ̀ bá pọ̀ ju iye tó máa ń jẹ́ tó bá ń ṣe nǹkan oṣù, aláìmọ́ ni yóò jẹ́ ní gbogbo ọjọ́ tí ẹ̀jẹ̀ bá fi ń dà lára rẹ̀, bí ìgbà tó ń ṣe nǹkan oṣù.
26 Ibùsùn èyíkéyìí tó bá dùbúlẹ̀ sí nígbà tí ẹ̀jẹ̀ ń dà lára rẹ̀ yóò dà bí ibùsùn tó dùbúlẹ̀ sí nígbà nǹkan oṣù rẹ̀, ohunkóhun tó bá sì jókòó lé yóò di aláìmọ́ bíi ti àìmọ́ nǹkan oṣù rẹ̀.
27 Ẹnikẹ́ni tó bá fara kàn wọ́n yóò di aláìmọ́, kó fọ aṣọ rẹ̀, kó fi omi wẹ̀, kó sì jẹ́ aláìmọ́ títí di alẹ́.
28 “‘Àmọ́, tí ohun tó ń dà lára rẹ̀ bá ti dáwọ́ dúró, kó ka ọjọ́ méje, lẹ́yìn náà kó di mímọ́.
29 Ní ọjọ́ kẹjọ, kó mú ẹyẹ oriri méjì tàbí ọmọ ẹyẹlé méjì, kó sì mú wọn wá fún àlùfáà ní ẹnu ọ̀nà àgọ́ ìpàdé.
30 Kí àlùfáà fi ọ̀kan rú ẹbọ ẹ̀ṣẹ̀, kó fi èkejì rú ẹbọ sísun. Kí àlùfáà sì ṣe ètùtù fún obìnrin náà níwájú Jèhófà torí ohun àìmọ́ tó ń jáde lára rẹ̀.
31 “‘Bí o ṣe máa ya àwọn ọmọ Ísírẹ́lì sọ́tọ̀ kúrò nínú àìmọ́ wọn nìyẹn, kí wọ́n má bàa kú nínú àìmọ́ wọn torí wọ́n sọ àgọ́ ìjọsìn mi tó wà láàárín wọn di ẹlẹ́gbin.
32 “‘Èyí ni òfin nípa ọkùnrin tí ohun kan bá ń dà lára rẹ̀, ọkùnrin tó di aláìmọ́ torí àtọ̀ dà lára rẹ̀,
33 obìnrin tó ń ṣe nǹkan oṣù, ọkùnrin tàbí obìnrin èyíkéyìí tí nǹkan ń dà lára rẹ̀ àti ọkùnrin tó bá obìnrin tó jẹ́ aláìmọ́ sùn.’”
16 Jèhófà bá Mósè sọ̀rọ̀ lẹ́yìn tí àwọn ọmọ Áárónì méjì kú torí wọ́n lọ síwájú Jèhófà.
2 Jèhófà sọ fún Mósè pé: “Sọ fún Áárónì ẹ̀gbọ́n rẹ pé kó má kàn wá sínú ibi mímọ́ tó wà lẹ́yìn aṣọ ìdábùú nígbàkigbà, níwájú ìbòrí Àpótí, kó má bàa kú, torí màá fara hàn nínú ìkùukùu lórí ìbòrí náà.
3 “Ohun tí Áárónì máa mú wá tó bá ń bọ̀ wá sínú ibi mímọ́ nìyí: ọmọ akọ màlúù láti fi rú ẹbọ ẹ̀ṣẹ̀ àti àgbò láti fi rú ẹbọ sísun.
4 Kó wọ ẹ̀wù mímọ́ tí wọ́n fi aṣọ ọ̀gbọ̀ ṣe, kó sì wọ ṣòkòtò péńpé tí wọ́n fi aṣọ ọ̀gbọ̀ ṣe láti bo ara rẹ̀, kó de ọ̀já tí wọ́n fi aṣọ ọ̀gbọ̀ ṣe mọ́ra, kó sì wé láwàní tí wọ́n fi aṣọ ọ̀gbọ̀ ṣe sórí. Aṣọ mímọ́ ni wọ́n. Kó fi omi wẹ̀, kó sì wọ àwọn aṣọ náà.
5 “Kó mú òbúkọ méjì tó ṣì kéré látinú àpéjọ àwọn ọmọ Ísírẹ́lì láti fi rú ẹbọ ẹ̀ṣẹ̀, kó sì fi àgbò kan rú ẹbọ sísun.
6 “Kí Áárónì mú akọ màlúù ẹbọ ẹ̀ṣẹ̀ wá, èyí tó jẹ́ tirẹ̀, kó sì ṣe ètùtù torí ara rẹ̀ àti ilé rẹ̀.
7 “Kó mú ewúrẹ́ méjèèjì, kó sì mú kí wọ́n dúró síwájú Jèhófà ní ẹnu ọ̀nà àgọ́ ìpàdé.
8 Kí Áárónì ṣẹ́ kèké lórí ewúrẹ́ méjèèjì, kèké kan fún Jèhófà, kèké kejì fún Ásásélì.
9 Ewúrẹ́ tí kèké mú fún Jèhófà ni kí Áárónì mú wá, kó sì fi rú ẹbọ ẹ̀ṣẹ̀.
10 Àmọ́ kó mú ewúrẹ́ tí kèké mú fún Ásásélì wá láàyè láti dúró níwájú Jèhófà kó lè ṣe ètùtù lórí rẹ̀, kó sì rán an lọ sínú aginjù fún Ásásélì.
11 “Kí Áárónì mú akọ màlúù ẹbọ ẹ̀ṣẹ̀ wá, èyí tó jẹ́ tirẹ̀, kó sì ṣe ètùtù torí ara rẹ̀ àti ilé rẹ̀; lẹ́yìn náà, kó pa akọ màlúù ẹbọ ẹ̀ṣẹ̀, tó jẹ́ tirẹ̀.
12 “Kó wá mú ìkóná tí ẹyin iná tó ń jó látorí pẹpẹ níwájú Jèhófà kún inú rẹ̀, pẹ̀lú ẹ̀kúnwọ́ tùràrí onílọ́fínńdà méjì tó dáa, kó sì kó wọn wá sẹ́yìn aṣọ ìdábùú.
13 Kó tún fi tùràrí sínú iná níwájú Jèhófà, èéfín tùràrí yóò sì bo ìbòrí Àpótí náà, èyí tó wà lórí Ẹ̀rí, kó má bàa kú.
14 “Kó mú lára ẹ̀jẹ̀ akọ màlúù náà, kó fi ìka rẹ̀ wọ́n ọn síwájú ìbòrí náà ní apá ìlà oòrùn, kó sì fi ìka rẹ̀ wọ́n lára ẹ̀jẹ̀ náà lẹ́ẹ̀méje síwájú ìbòrí náà.
15 “Kó wá pa ewúrẹ́ ẹbọ ẹ̀ṣẹ̀, tó jẹ́ ti àwọn èèyàn, kó mú ẹ̀jẹ̀ rẹ̀ wá sẹ́yìn aṣọ ìdábùú, kó sì fi ẹ̀jẹ̀ rẹ̀ ṣe ohun kan náà tó fi ẹ̀jẹ̀ akọ màlúù náà ṣe; kó wọ́n ọn sí apá ibi tí ìbòrí náà wà, níwájú ìbòrí náà.
16 “Kó ṣe ètùtù fún ibi mímọ́ torí ìwà àìmọ́ àwọn ọmọ Ísírẹ́lì àti àṣìṣe wọn àti ẹ̀ṣẹ̀ wọn, bẹ́ẹ̀ náà ni kó ṣe fún àgọ́ ìpàdé, èyí tó wà láàárín wọn, láàárín àwọn tó ń hùwà àìmọ́.
17 “Ẹnì kankan ò gbọ́dọ̀ sí nínú àgọ́ ìpàdé látìgbà tó bá ti wọlé lọ ṣe ètùtù ní ibi mímọ́ títí yóò fi jáde. Kó ṣe ètùtù fún ara rẹ̀ àti ilé rẹ̀ àti gbogbo ìjọ Ísírẹ́lì.
18 “Kó wá jáde wá síbi pẹpẹ tó wà níwájú Jèhófà, kó ṣe ètùtù fún un, kó sì mú lára ẹ̀jẹ̀ akọ màlúù náà àti lára ẹ̀jẹ̀ ewúrẹ́ náà, kó wá fi sára àwọn ìwo tó wà ní gbogbo ẹ̀gbẹ́ pẹpẹ.
19 Kó tún fi ìka rẹ̀ wọ́n lára ẹ̀jẹ̀ náà sára pẹpẹ lẹ́ẹ̀méje, kó lè wẹ̀ ẹ́ mọ́, kó sì sọ ọ́ di mímọ́ kúrò nínú ìwà àìmọ́ àwọn ọmọ Ísírẹ́lì.
20 “Tó bá ti ṣe ètùtù fún ibi mímọ́ náà tán, pẹ̀lú àgọ́ ìpàdé àti pẹpẹ, kó tún mú ààyè ewúrẹ́ náà wá.
21 Kí Áárónì gbé ọwọ́ rẹ̀ méjèèjì lé orí ààyè ewúrẹ́ náà, kó jẹ́wọ́ gbogbo àṣìṣe àwọn ọmọ Ísírẹ́lì àti gbogbo ìṣìnà wọn àti gbogbo ẹ̀ṣẹ̀ wọn sórí rẹ̀, kí ó kó o lé orí ewúrẹ́ náà, kó wá yan ẹnì kan tó máa rán ewúrẹ́ náà lọ sínú aginjù.
22 Kí ewúrẹ́ náà fi orí rẹ̀ ru gbogbo ẹ̀ṣẹ̀ wọn lọ sí aṣálẹ̀, kó sì rán ewúrẹ́ náà lọ sínú aginjù.
23 “Kí Áárónì wá wọnú àgọ́ ìpàdé, kó bọ́ ẹ̀wù tí wọ́n fi aṣọ ọ̀gbọ̀ ṣe, èyí tó wọ̀ nígbà tó lọ sínú ibi mímọ́, kó sì kó wọn sílẹ̀ níbẹ̀.
24 Kó fi omi wẹ ara rẹ̀ ní ibi mímọ́, kó sì wọ aṣọ rẹ̀; kó wá jáde, kó sì rú ẹbọ sísun rẹ̀ àti ẹbọ sísun àwọn èèyàn náà, kó ṣe ètùtù fún ara rẹ̀ àti fún àwọn èèyàn náà.
25 Kó mú kí ọ̀rá ẹran tó fi rúbọ ẹ̀ṣẹ̀ rú èéfín lórí pẹpẹ.
26 “Kí ẹni tó rán ewúrẹ́ náà lọ fún Ásásélì fọ aṣọ rẹ̀, kó fi omi wẹ̀, lẹ́yìn náà ó lè wá sínú ibùdó.
27 “Ní ti akọ màlúù ẹbọ ẹ̀ṣẹ̀ àti ewúrẹ́ ẹbọ ẹ̀ṣẹ̀, tó mú ẹ̀jẹ̀ wọn wá sínú ibi mímọ́ láti fi ṣe ètùtù, kí ó kó wọn lọ sí ẹ̀yìn ibùdó, kó fi iná sun awọ wọn, ẹran wọn àti ìgbẹ́ wọn.
28 Kí ẹni tó fi iná sun ún fọ aṣọ rẹ̀, kó fi omi wẹ̀, lẹ́yìn náà ó lè wá sínú ibùdó.
29 “Àṣẹ tó máa wà fún yín títí lọ ni: Ní ọjọ́ kẹwàá, oṣù keje, kí ẹ pọ́n ara yín lójú, ẹ ò gbọ́dọ̀ ṣe iṣẹ́ kankan, ì báà jẹ́ ọmọ ìbílẹ̀ tàbí àjèjì tó ń gbé láàárín yín.
30 Ọjọ́ yìí ni wọ́n á ṣe ètùtù fún yín láti kéde pé ẹ jẹ́ mímọ́. Ẹ máa di mímọ́ kúrò nínú gbogbo ẹ̀ṣẹ̀ yín níwájú Jèhófà.
31 Yóò jẹ́ sábáàtì fún yín, ọjọ́ ìsinmi tí ẹ ò ní ṣiṣẹ́ rárá, kí ẹ sì pọ́n ara yín lójú. Àṣẹ tó máa wà títí lọ ni.
32 “Kí àlùfáà tí ẹ fòróró yàn, tí ẹ fiṣẹ́ lé lọ́wọ́ láti ṣe àlùfáà dípò bàbá rẹ̀ ṣe ètùtù, kó sì wọ aṣọ ọ̀gbọ̀, aṣọ mímọ́.
33 Kó ṣe ètùtù fún ibi mímọ́, àgọ́ ìpàdé àti pẹpẹ; kó sì ṣe ètùtù fún àwọn àlùfáà àti gbogbo ìjọ náà.
34 Èyí máa jẹ́ àṣẹ tí ẹ ó máa pa mọ́ títí lọ, láti ṣe ètùtù fún àwọn ọmọ Ísírẹ́lì lẹ́ẹ̀kan lọ́dún torí gbogbo ẹ̀ṣẹ̀ wọn.” Torí náà, ó ṣe ohun tí Jèhófà pa láṣẹ fún Mósè gẹ́lẹ́.
17 Jèhófà ń bá ọ̀rọ̀ tó ń sọ fún Mósè lọ pé:
2 “Sọ fún Áárónì àti àwọn ọmọ rẹ̀ àti gbogbo àwọn ọmọ Ísírẹ́lì pé, ‘Ohun tí Jèhófà pa láṣẹ nìyí:
3 “‘“Tí ọkùnrin kankan ní ilé Ísírẹ́lì bá pa akọ màlúù tàbí ọmọ àgbò tàbí ewúrẹ́ nínú ibùdó tàbí tó pa á ní ẹ̀yìn ibùdó,
4 dípò kó mú un wá sí ẹnu ọ̀nà àgọ́ ìpàdé láti fi ṣe ọrẹ fún Jèhófà níwájú àgọ́ ìjọsìn Jèhófà, ọkùnrin náà máa jẹ̀bi ẹ̀jẹ̀. Ó ti ta ẹ̀jẹ̀ sílẹ̀, ṣe ni kí ẹ pa á, kí ẹ lè mú un kúrò láàárín àwọn èèyàn rẹ̀.
5 Èyí máa mú kí àwọn ọmọ Ísírẹ́lì mú ẹbọ wọn, tí wọ́n ń rú nínú pápá gbalasa wá fún Jèhófà, sí ẹnu ọ̀nà àgọ́ ìpàdé, sọ́dọ̀ àlùfáà. Kí wọ́n fi nǹkan wọ̀nyí rúbọ bí ẹbọ ìrẹ́pọ̀ sí Jèhófà.
6 Kí àlùfáà wọ́n ẹ̀jẹ̀ ẹran náà sórí pẹpẹ Jèhófà ní ẹnu ọ̀nà àgọ́ ìpàdé, kó sì mú kí ọ̀rá ẹran náà rú èéfín sí Jèhófà láti mú òórùn dídùn jáde.
7 Torí náà, kí wọ́n má ṣe rú ẹbọ mọ́ sí àwọn ẹ̀mí èṣù tó rí bí ewúrẹ́, èyí tí wọ́n ń bá ṣèṣekúṣe. Kí èyí jẹ́ àṣẹ tó máa wà títí lọ fún yín, jálẹ̀ àwọn ìran yín.”’
8 “Kí o sọ fún wọn pé, ‘Tí ọkùnrin kankan ní ilé Ísírẹ́lì tàbí tí àjèjì kankan tó ń gbé láàárín yín bá rú ẹbọ sísun tàbí tó rúbọ,
9 tí kò sì mú un wá sí ẹnu ọ̀nà àgọ́ ìpàdé láti fi rúbọ sí Jèhófà, kí ẹ pa ẹni náà, kí ẹ lè mú un kúrò láàárín àwọn èèyàn rẹ̀.
10 “‘Tí ọkùnrin kankan ní ilé Ísírẹ́lì tàbí tí àjèjì kankan tó ń gbé láàárín yín bá jẹ ẹ̀jẹ̀ èyíkéyìí, ó dájú pé mi ò ní fi ojú rere wo ẹni tó ń jẹ ẹ̀jẹ̀, èmi yóò sì pa á, kí n lè mú un kúrò láàárín àwọn èèyàn rẹ̀.
11 Torí inú ẹ̀jẹ̀ ni ẹ̀mí ẹran wà, èmi fúnra mi sì ti fi sórí pẹpẹ fún yín kí ẹ lè ṣe ètùtù fún ara yín, torí ẹ̀jẹ̀ ló ń ṣe ètùtù nípasẹ̀ ẹ̀mí tó wà nínú rẹ̀.
12 Ìdí nìyẹn tí mo fi sọ fún àwọn ọmọ Ísírẹ́lì pé: “Ìkankan nínú yín ò gbọ́dọ̀ jẹ ẹ̀jẹ̀, àjèjì kankan tó ń gbé láàárín yín ò sì gbọ́dọ̀ jẹ ẹ̀jẹ̀.”
13 “‘Tí ọmọ Ísírẹ́lì kan tàbí àjèjì kan tó ń gbé láàárín yín bá ń ṣọdẹ, tó sì mú ẹran ìgbẹ́ tàbí ẹyẹ tí ẹ lè jẹ, ó gbọ́dọ̀ da ẹ̀jẹ̀ rẹ̀ jáde, kó sì fi erùpẹ̀ bò ó.
14 Torí ẹ̀jẹ̀ ni ẹ̀mí gbogbo onírúurú ẹran, torí pé ẹ̀mí wà nínú ẹ̀jẹ̀ náà. Ìdí nìyẹn tí mo fi sọ fún àwọn ọmọ Ísírẹ́lì pé: “Ẹ ò gbọ́dọ̀ jẹ ẹ̀jẹ̀ ẹran èyíkéyìí, torí ẹ̀jẹ̀ ni ẹ̀mí gbogbo onírúurú ẹran. Kí ẹ pa ẹnikẹ́ni tó bá jẹ ẹ́.”
15 Tí ẹnikẹ́ni bá jẹ òkú ẹran tàbí èyí tí ẹran inú igbó fà ya, ì báà jẹ́ ọmọ ìbílẹ̀ tàbí àjèjì ló jẹ ẹ́, kó fọ aṣọ rẹ̀, kó fi omi wẹ̀, kó sì di aláìmọ́ títí di alẹ́; lẹ́yìn náà, á di mímọ́.
16 Àmọ́ tí kò bá fọ̀ wọ́n, tí kò sì wẹ̀, yóò jìyà ẹ̀ṣẹ̀ rẹ̀.’”
18 Jèhófà ń bá ọ̀rọ̀ tó ń sọ fún Mósè lọ pé:
2 “Sọ fún àwọn ọmọ Ísírẹ́lì pé, ‘Èmi ni Jèhófà Ọlọ́run yín.
3 Ẹ ò gbọ́dọ̀ ṣe bí wọ́n ṣe ń ṣe nílẹ̀ Íjíbítì tí ẹ gbé rí, ẹ ò sì gbọ́dọ̀ ṣe bí wọ́n ṣe ń ṣe nílẹ̀ Kénáánì tí mò ń mú yín lọ. Ẹ ò gbọ́dọ̀ tẹ̀ lé àṣẹ wọn.
4 Kí ẹ máa tẹ̀ lé àwọn ìdájọ́ mi, kí ẹ máa pa àwọn àṣẹ mi mọ́, kí ẹ sì máa rìn nínú wọn. Èmi ni Jèhófà Ọlọ́run yín.
5 Kí ẹ máa pa àwọn àṣẹ mi àti àwọn ìdájọ́ mi mọ́; yóò mú kí ẹnikẹ́ni tó bá ń pa á mọ́ wà láàyè. Èmi ni Jèhófà.
6 “‘Ẹnikẹ́ni nínú yín ò gbọ́dọ̀ sún mọ́ ìkankan nínú àwọn mọ̀lẹ́bí rẹ̀ tó sún mọ́ ọn láti bá a lò pọ̀. Èmi ni Jèhófà.
7 O ò gbọ́dọ̀ bá bàbá rẹ lò pọ̀, o ò gbọ́dọ̀ bá ìyá rẹ lò pọ̀. Ìyá rẹ ni, o ò sì gbọ́dọ̀ bá a lò pọ̀.
8 “‘O ò gbọ́dọ̀ bá ìyàwó bàbá rẹ lò pọ̀. Ìyẹn máa dójú ti bàbá rẹ.
9 “‘O ò gbọ́dọ̀ bá arábìnrin rẹ lò pọ̀, ì báà jẹ́ ọmọ bàbá rẹ tàbí ọmọ ìyá rẹ, ì báà jẹ́ agbo ilé kan náà ni wọ́n bí yín sí tàbí bẹ́ẹ̀ kọ́.
10 “‘O ò gbọ́dọ̀ bá ọmọbìnrin tí ọmọ rẹ ọkùnrin bí lò pọ̀ tàbí kí o bá ọmọbìnrin tí ọmọ rẹ obìnrin bí lò pọ̀, torí ìhòòhò rẹ ni wọ́n.
11 “‘O ò gbọ́dọ̀ bá ọmọbìnrin tí ìyàwó bàbá rẹ bí lò pọ̀, torí ọmọ bàbá kan náà lẹ jẹ́, arábìnrin rẹ ni.
12 “‘O ò gbọ́dọ̀ bá arábìnrin bàbá rẹ lò pọ̀. Mọ̀lẹ́bí bàbá rẹ tímọ́tímọ́ ni.
13 “‘O ò gbọ́dọ̀ bá arábìnrin ìyá rẹ lò pọ̀, torí mọ̀lẹ́bí ìyá rẹ tímọ́tímọ́ ni.
14 “‘O ò gbọ́dọ̀ bá ìyàwó arákùnrin bàbá rẹ lò pọ̀, kí o má bàa dójú ti arákùnrin bàbá rẹ. Ìyàwó arákùnrin bàbá rẹ ni.
15 “‘O ò gbọ́dọ̀ bá ìyàwó ọmọ rẹ lò pọ̀. Ìyàwó ọmọ rẹ ni, o ò gbọ́dọ̀ bá a lò pọ̀.
16 “‘O ò gbọ́dọ̀ bá ìyàwó arákùnrin rẹ lò pọ̀, torí ìyẹn máa dójú ti arákùnrin rẹ.
17 “‘O ò gbọ́dọ̀ bá ìyá àti ọmọbìnrin rẹ̀ lò pọ̀. O ò gbọ́dọ̀ mú ọmọbìnrin tí ọmọ rẹ̀ ọkùnrin bí tàbí ọmọbìnrin tí ọmọ rẹ̀ obìnrin bí kí o lè bá a lò pọ̀. Mọ̀lẹ́bí rẹ̀ tímọ́tímọ́ ni wọ́n, ìwà àìnítìjú ni.
18 “‘O ò gbọ́dọ̀ fẹ́ arábìnrin ìyàwó rẹ láti fi ṣe orogún rẹ̀, o ò sì gbọ́dọ̀ bá a lò pọ̀ nígbà tí arábìnrin rẹ̀ ṣì wà láàyè.
19 “‘O ò gbọ́dọ̀ sún mọ́ obìnrin nígbà tó bá ń ṣe nǹkan oṣù rẹ̀ láti bá a lò pọ̀.
20 “‘O ò gbọ́dọ̀ bá ìyàwó ẹnì kejì rẹ lò pọ̀ kí o wá tipa bẹ́ẹ̀ sọ ara rẹ di aláìmọ́.
21 “‘O ò gbọ́dọ̀ jẹ́ kí wọ́n fi ìkankan nínú àwọn ọmọ rẹ rúbọ sí Mólékì. O ò gbọ́dọ̀ tipa bẹ́ẹ̀ sọ orúkọ Ọlọ́run rẹ di aláìmọ́. Èmi ni Jèhófà.
22 “‘O ò gbọ́dọ̀ bá ọkùnrin sùn bí ìgbà tí ò ń bá obìnrin sùn. Ohun ìríra ni.
23 “‘Ọkùnrin ò gbọ́dọ̀ bá ẹranko lò pọ̀, kó má bàa di aláìmọ̀; obìnrin ò sì gbọ́dọ̀ jẹ́ kí ẹranko bá òun lò pọ̀. Kì í ṣe ìwà tó tọ́.
24 “‘Ẹ má fi èyíkéyìí nínú àwọn nǹkan yìí sọ ara yín di aláìmọ́, torí gbogbo àwọn nǹkan yìí ni àwọn orílẹ̀-èdè tí mo fẹ́ lé kúrò níwájú yín fi sọ ara wọn di aláìmọ́.
25 Torí náà, ilẹ̀ náà jẹ́ aláìmọ́, màá fìyà ẹ̀ṣẹ̀ rẹ̀ jẹ ẹ́, ilẹ̀ náà yóò sì pọ àwọn tó ń gbé ibẹ̀ jáde.
26 Àmọ́ kí ẹ̀yin fúnra yín máa pa àwọn àṣẹ mi àti àwọn ìlànà mi mọ́, ẹ ò sì gbọ́dọ̀ ṣe ìkankan nínú àwọn ohun ìríra yìí, ì báà jẹ́ ọmọ ìbílẹ̀ tàbí àjèjì tó ń gbé láàárín yín.
27 Torí gbogbo ohun ìríra wọ̀nyí ni àwọn tó gbé ilẹ̀ náà ṣáájú yín ti ṣe, ilẹ̀ náà sì ti wá di aláìmọ́.
28 Kí ilẹ̀ náà má bàa pọ̀ yín jáde torí pé ẹ sọ ọ́ di ẹlẹ́gbin, bó ṣe máa pọ àwọn orílẹ̀-èdè tó wà ṣáájú yín jáde.
29 Tí ẹnikẹ́ni bá ṣe èyíkéyìí nínú àwọn ohun ìríra yìí, kí ẹ pa gbogbo àwọn tó bá ń ṣe é, kí ẹ lè mú wọn kúrò láàárín àwọn èèyàn wọn.
30 Kí ẹ máa ṣe ohun tí mo pa láṣẹ fún yín, ẹ ò gbọ́dọ̀ lọ́wọ́ sí àṣà èyíkéyìí tó ń ríni lára tí wọ́n ṣe ṣáájú yín, kí ẹ má bàa fi wọ́n sọ ara yín di aláìmọ́. Èmi ni Jèhófà Ọlọ́run yín.’”
19 Jèhófà wá sọ fún Mósè pé:
2 “Sọ fún gbogbo àpéjọ àwọn ọmọ Ísírẹ́lì pé, ‘Kí ẹ jẹ́ mímọ́, torí èmi Jèhófà Ọlọ́run yín jẹ́ mímọ́.
3 “‘Kí kálukú yín máa bọ̀wọ̀ fún ìyá rẹ̀ àti bàbá rẹ̀, kí ẹ sì máa pa àwọn sábáàtì mi mọ́. Èmi ni Jèhófà Ọlọ́run yín.
4 Ẹ má ṣe yíjú sí àwọn ọlọ́run tí kò ní láárí tàbí kí ẹ fi irin rọ àwọn ọlọ́run fún ara yín. Èmi ni Jèhófà Ọlọ́run yín.
5 “‘Tí ẹ bá rú ẹbọ ìrẹ́pọ̀ sí Jèhófà, kí ẹ rú ẹbọ náà lọ́nà tí ẹ ó fi rí ìtẹ́wọ́gbà.
6 Kí ẹ jẹ ẹ́ ní ọjọ́ tí ẹ bá rúbọ àti ní ọjọ́ kejì, àmọ́ kí ẹ fi iná sun èyí tó bá ṣẹ́ kù di ọjọ́ kẹta.
7 Tí ẹ bá jẹ èyíkéyìí nínú rẹ̀ ní ọjọ́ kẹta, ohun tí kò tọ́ lẹ ṣe, kò sì ní rí ìtẹ́wọ́gbà.
8 Ẹni tó bá jẹ ẹ́ yóò jìyà ẹ̀ṣẹ̀ rẹ̀, torí ó ti sọ ohun mímọ́ Jèhófà di aláìmọ́, ṣe ni kí ẹ pa ẹni náà, kí ẹ lè mú un kúrò láàárín àwọn èèyàn rẹ̀.
9 “‘Tí ẹ bá ń kórè oko yín, ẹ ò gbọ́dọ̀ kárúgbìn eteetí oko yín tán, ẹ ò sì gbọ́dọ̀ pèéṣẹ́ irè oko yín.
10 Bákan náà, ẹ ò gbọ́dọ̀ kó àwọn ohun tó ṣẹ́ kù sílẹ̀ nínú ọgbà àjàrà yín tàbí kí ẹ ṣa àwọn èso àjàrà tó fọ́n ká sínú ọgbà àjàrà yín. Ẹ fi í sílẹ̀ fún àwọn aláìní àti àjèjì. Èmi ni Jèhófà Ọlọ́run yín.
11 “‘Ẹ ò gbọ́dọ̀ jalè, ẹ ò gbọ́dọ̀ tanni jẹ, ẹ ò sì gbọ́dọ̀ hùwà àìṣòótọ́ sí ara yín.
12 Ẹ ò gbọ́dọ̀ fi orúkọ mi búra èké, kí ẹ má bàa sọ orúkọ Ọlọ́run yín di aláìmọ́. Èmi ni Jèhófà.
13 Ẹ ò gbọ́dọ̀ lu ọmọnìkejì yín ní jìbìtì, ẹ ò sì gbọ́dọ̀ jalè. Owó iṣẹ́ alágbàṣe ò gbọ́dọ̀ wà lọ́wọ́ yín di àárọ̀ ọjọ́ kejì.
14 “‘Ẹ ò gbọ́dọ̀ ṣépè fún adití tàbí kí ẹ fi ohun ìdènà síwájú afọ́jú, ẹ sì gbọ́dọ̀ máa bẹ̀rù Ọlọ́run yín. Èmi ni Jèhófà.
15 “‘Ẹ ò gbọ́dọ̀ yí ìdájọ́ po. Ẹ ò gbọ́dọ̀ rẹ́ aláìní jẹ tàbí kí ẹ ṣe ojúsàájú sí ọlọ́rọ̀. Máa ṣe ìdájọ́ òdodo tí o bá ń dá ẹjọ́ ẹnì kejì rẹ.
16 “‘O ò gbọ́dọ̀ máa bani lórúkọ jẹ́ káàkiri láàárín àwọn èèyàn rẹ. O ò gbọ́dọ̀ dìde lòdì sí ẹ̀mí ẹnì kejì rẹ. Èmi ni Jèhófà.
17 “‘O ò gbọ́dọ̀ kórìíra arákùnrin rẹ nínú ọkàn rẹ. Kí o rí i pé o bá ẹnì kejì rẹ wí, kí o má bàa jẹ nínú ìyà ẹ̀ṣẹ̀ rẹ̀.
18 “‘O ò gbọ́dọ̀ gbẹ̀san tàbí kí o di ọmọ àwọn èèyàn rẹ sínú, kí o sì nífẹ̀ẹ́ ọmọnìkejì rẹ bí ara rẹ. Èmi ni Jèhófà.
19 “‘Kí ẹ máa pa àwọn àṣẹ mi mọ́: Ẹ ò gbọ́dọ̀ mú kí oríṣi ẹran ọ̀sìn yín méjì bá ara wọn lò pọ̀. Ẹ ò gbọ́dọ̀ gbin oríṣi irúgbìn méjì sínú oko yín, ẹ ò sì gbọ́dọ̀ wọ aṣọ tó ní oríṣi òwú méjì tí wọ́n hun pọ̀.
20 “‘Tí ọkùnrin kan bá dùbúlẹ̀ ti obìnrin kan, tó sì bá a lò pọ̀, tó sì jẹ́ pé ìránṣẹ́ ọkùnrin míì ni obìnrin náà, àmọ́ tí wọn ò tíì rà á pa dà tàbí dá a sílẹ̀, ẹ gbọ́dọ̀ fìyà jẹ wọ́n. Àmọ́, ẹ má pa wọ́n, torí wọn ò tíì dá obìnrin náà sílẹ̀.
21 Kí ọkùnrin náà mú ẹbọ ẹ̀bi rẹ̀ wá fún Jèhófà ní ẹnu ọ̀nà àgọ́ ìpàdé, àgbò kan fún ẹbọ ẹ̀bi.
22 Kí àlùfáà fi àgbò ẹbọ ẹ̀bi náà ṣe ètùtù fún un níwájú Jèhófà torí ẹ̀ṣẹ̀ tó dá, yóò sì rí ìdáríjì ẹ̀ṣẹ̀ rẹ̀ gbà.
23 “‘Tí ẹ bá dé ilẹ̀ náà, tí ẹ sì gbin igi èyíkéyìí fún oúnjẹ, kí ẹ ka èso rẹ̀ sí ohun àìmọ́ àti èèwọ̀. Ọdún mẹ́ta ni yóò fi jẹ́ èèwọ̀ fún yín. Ẹ ò gbọ́dọ̀ jẹ ẹ́.
24 Àmọ́ ní ọdún kẹrin, gbogbo èso rẹ̀ yóò di ohun mímọ́ láti fi yọ̀ níwájú Jèhófà.
25 Tó bá di ọdún karùn-ún, ẹ lè jẹ èso rẹ̀, kí ohun tí ẹ máa kórè lè pọ̀ sí i. Èmi ni Jèhófà Ọlọ́run yín.
26 “‘Ẹ ò gbọ́dọ̀ jẹ ohunkóhun tòun ti ẹ̀jẹ̀ rẹ̀. “‘Ẹ ò gbọ́dọ̀ woṣẹ́, ẹ ò sì gbọ́dọ̀ pidán.
27 “‘Ẹ ò gbọ́dọ̀ fá irun ẹ̀gbẹ́ orí yín tàbí kí ẹ ba eteetí irùngbọ̀n yín jẹ́.
28 “‘Ẹ ò gbọ́dọ̀ kọ ara yín lábẹ torí ẹni tó kú, ẹ ò sì gbọ́dọ̀ fín àmì sí ara yín. Èmi ni Jèhófà.
29 “‘Má ba ọmọbìnrin rẹ jẹ́ nípa sísọ ọ́ di aṣẹ́wó, kí ilẹ̀ náà má bàa ṣiṣẹ́ aṣẹ́wó, kí ìwà ìbàjẹ́ sì kún ibẹ̀.
30 “‘Ẹ gbọ́dọ̀ máa pa àwọn sábáàtì mi mọ́, kí ẹ sì máa bọ̀wọ̀ fún ibi mímọ́ mi. Èmi ni Jèhófà.
31 “‘Ẹ má tọ àwọn abẹ́mìílò lọ. Ẹ má sì wádìí ọ̀rọ̀ lọ́wọ́ àwọn woṣẹ́woṣẹ́, kí wọ́n má bàa sọ yín di aláìmọ́. Èmi ni Jèhófà Ọlọ́run yín.
32 “‘Kí o dìde níwájú orí ewú, kí o máa bọlá fún àgbàlagbà, kí o sì máa bẹ̀rù Ọlọ́run rẹ. Èmi ni Jèhófà.
33 “‘Tí àjèjì kan bá ń gbé pẹ̀lú yín ní ilẹ̀ yín, ẹ ò gbọ́dọ̀ fìyà jẹ ẹ́.
34 Kí ẹ máa ṣe àjèjì tó ń bá yín gbé bí ọmọ ìbílẹ̀; kí ẹ nífẹ̀ẹ́ rẹ̀ bí ara yín, torí àjèjì lẹ jẹ́ ní ilẹ̀ Íjíbítì. Èmi ni Jèhófà Ọlọ́run yín.
35 “‘Ẹ ò gbọ́dọ̀ lo ìwọ̀n èké tí ẹ bá ń díwọ̀n bí ohun kan ṣe gùn tó, bó ṣe wúwo tó tàbí bó ṣe pọ̀ tó.
36 Kí ẹ máa lo òṣùwọ̀n tó péye, ìwọ̀n tó péye, òṣùwọ̀n tó péye fún ohun tí kò lómi àti òṣùwọ̀n tó péye fún nǹkan olómi. Èmi ni Jèhófà Ọlọ́run yín, ẹni tó mú yín kúrò ní ilẹ̀ Íjíbítì.
37 Torí náà, kí ẹ máa pa gbogbo àṣẹ mi àti gbogbo ìdájọ́ mi mọ́, kí ẹ sì máa tẹ̀ lé wọn. Èmi ni Jèhófà.’”
20 Jèhófà ń bá ọ̀rọ̀ tó ń sọ fún Mósè lọ pé:
2 “Sọ fún àwọn ọmọ Ísírẹ́lì pé, ‘Ẹ gbọ́dọ̀ pa ọmọ Ísírẹ́lì àti àjèjì èyíkéyìí tó ń gbé ní Ísírẹ́lì tó bá fún Mólékì ní ìkankan nínú àwọn ọmọ rẹ̀. Kí àwọn èèyàn ilẹ̀ náà sọ ọ́ lókùúta pa.
3 Èmi fúnra mi kò ní fi ojú rere wo ọkùnrin yẹn, màá sì pa á, kí n lè mú un kúrò láàárín àwọn èèyàn rẹ̀, torí ó ti fún Mólékì lára àwọn ọmọ rẹ̀, ó ti sọ ibi mímọ́ mi di ẹlẹ́gbin, ó sì ti sọ orúkọ mímọ́ mi di aláìmọ́.
4 Tí àwọn èèyàn ilẹ̀ náà bá mọ̀ọ́mọ̀ gbójú fo ohun tí ọkùnrin yẹn ṣe nígbà tó fún Mólékì ní ọmọ rẹ̀, tí wọn ò sì pa á,
5 ó dájú pé èmi fúnra mi kò ní fi ojú rere wo ọkùnrin yẹn àti ìdílé rẹ̀. Màá pa ọkùnrin náà kí n lè mú un kúrò láàárín àwọn èèyàn rẹ̀, pẹ̀lú gbogbo àwọn tí wọ́n jọ ń bá Mólékì ṣèṣekúṣe.
6 “‘Ní ti ẹni tó bá tọ àwọn abẹ́mìílò lọ àti àwọn woṣẹ́woṣẹ́ kó lè bá wọn ṣe àgbèrè ẹ̀sìn, ó dájú pé màá bínú sí onítọ̀hún, màá sì pa á, kí n lè mú un kúrò láàárín àwọn èèyàn rẹ̀.
7 “‘Kí ẹ ya ara yín sí mímọ́, kí ẹ sì di mímọ́, torí èmi ni Jèhófà Ọlọ́run yín.
8 Kí ẹ máa pa àwọn àṣẹ mi mọ́, kí ẹ sì máa tẹ̀ lé wọn. Èmi ni Jèhófà, ẹni tó ń sọ yín di mímọ́.
9 “‘Tí ẹnì kan bá wà tó ń ṣépè fún bàbá tàbí ìyá rẹ̀, ẹ gbọ́dọ̀ pa á. Ẹ̀jẹ̀ rẹ̀ wà lórí òun fúnra rẹ̀, torí ó ti ṣépè fún bàbá tàbí ìyá rẹ̀.
10 “‘Tí ọkùnrin kan bá bá ìyàwó ọkùnrin míì ṣe àgbèrè: Ẹ gbọ́dọ̀ pa ẹni tó bá ìyàwó ẹnì kejì rẹ̀ ṣe àgbèrè, ọkùnrin alágbèrè àti obìnrin alágbèrè náà.
11 Ọkùnrin tó bá bá ìyàwó bàbá rẹ̀ sùn ti dójú ti bàbá rẹ̀. Ẹ gbọ́dọ̀ pa àwọn méjèèjì. Ẹ̀jẹ̀ wọn wà lórí wọn.
12 Tí ọkùnrin kan bá bá ìyàwó ọmọ rẹ̀ sùn, ẹ gbọ́dọ̀ pa àwọn méjèèjì. Ohun tí kò tọ́ ni wọ́n ṣe. Ẹ̀jẹ̀ wọn wà lọ́rùn wọn.
13 “‘Tí ọkùnrin kan bá bá ọkùnrin sùn bí ìgbà tó ń bá obìnrin sùn, ohun ìríra ni àwọn méjèèjì ṣe. Ẹ gbọ́dọ̀ pa wọ́n. Ẹ̀jẹ̀ wọn wà lórí wọn.
14 “‘Tí ọkùnrin kan bá bá ìyà àti ọmọ lò pọ̀, ìwà àìnítìjú ló hù. Ṣe ni kí ẹ fi iná sun òun pẹ̀lú wọn, kí ìwà àìnítìjú má bàa gbilẹ̀ láàárín yín.
15 “‘Tí ọkùnrin kan bá bá ẹranko lò pọ̀, ẹ gbọ́dọ̀ pa á, kí ẹ sì pa ẹranko náà.
16 Tí obìnrin kan bá sì sún mọ́ ẹranko èyíkéyìí láti bá a lò pọ̀, ṣe ni kí ẹ pa obìnrin náà àti ẹranko náà. Ẹ gbọ́dọ̀ pa wọ́n. Ẹ̀jẹ̀ wọn wà lọ́rùn wọn.
17 “‘Tí ọkùnrin kan bá bá arábìnrin rẹ̀ tó jẹ́ ọmọ bàbá rẹ̀ tàbí ọmọ ìyá rẹ̀ lò pọ̀, tó rí ìhòòhò obìnrin náà, tí obìnrin náà sì rí ìhòòhò rẹ̀, ohun ìtìjú ni. Kí ẹ pa wọ́n níṣojú àwọn ọmọ àwọn èèyàn wọn. Ó ti dójú ti arábìnrin rẹ̀. Kó jìyà ẹ̀ṣẹ̀ rẹ̀.
18 “‘Tí ọkùnrin kan bá sùn ti obìnrin tó ń ṣe nǹkan oṣù, tó sì bá a lò pọ̀, àwọn méjèèjì ti fi ìsun ẹ̀jẹ̀ obìnrin náà hàn síta. Ṣe ni kí ẹ pa àwọn méjèèjì, kí ẹ lè mú wọn kúrò láàárín àwọn èèyàn wọn.
19 “‘O ò gbọ́dọ̀ bá arábìnrin ìyá rẹ tàbí arábìnrin bàbá rẹ lò pọ̀, torí ìyẹn máa dójú ti mọ̀lẹ́bí rẹ tó sún mọ́ ọ. Kí wọ́n jìyà ẹ̀ṣẹ̀ wọn.
20 Ọkùnrin tó bá bá ìyàwó arákùnrin òbí rẹ̀ lò pọ̀ ti dójú ti arákùnrin òbí rẹ̀. Kí wọ́n jìyà ẹ̀ṣẹ̀ wọn. Kí wọ́n kú láìbímọ.
21 Tí ọkùnrin kan bá gba ìyàwó arákùnrin rẹ̀, ohun ìríra ni. Ó ti dójú ti arákùnrin rẹ̀. Kí wọ́n di aláìlọ́mọ.
22 “‘Kí ẹ máa pa gbogbo àṣẹ mi àti gbogbo ìdájọ́ mi mọ́, kí ẹ sì máa tẹ̀ lé wọn, kí ilẹ̀ tí màá mú yín lọ láti máa gbé má bàa pọ̀ yín jáde.
23 Ẹ ò gbọ́dọ̀ tẹ̀ lé àṣẹ àwọn orílẹ̀-èdè tí màá lé jáde kúrò níwájú yín; torí wọ́n ti ṣe gbogbo nǹkan yìí, mo sì kórìíra wọn.
24 Ìdí nìyẹn tí mo fi sọ fún yín pé: “Ẹ ó gba ilẹ̀ wọn, màá sì fún yín kó lè di tiyín, ilẹ̀ tí wàrà àti oyin ti ń ṣàn. Èmi ni Jèhófà Ọlọ́run yín, ẹni tó yà yín sọ́tọ̀ kúrò lára àwọn èèyàn yòókù.”
25 Kí ẹ fi ìyàtọ̀ sáàárín ẹranko tó mọ́ àti èyí tó jẹ́ aláìmọ́ àti sáàárín ẹyẹ tó jẹ́ aláìmọ́ àti èyí tó mọ́; ẹ ò gbọ́dọ̀ sọ ara yín di ohun ìríra nípasẹ̀ ẹranko tàbí ẹyẹ tàbí ohunkóhun tó ń rákò lórí ilẹ̀ tí mo yà sọ́tọ̀ pé ó jẹ́ aláìmọ́ fún yín.
26 Kí ẹ jẹ́ mímọ́ fún mi, torí èmi Jèhófà jẹ́ mímọ́, mo sì ń yà yín sọ́tọ̀ kúrò lára àwọn èèyàn yòókù kí ẹ lè di tèmi.
27 “‘Ẹ gbọ́dọ̀ pa ọkùnrin tàbí obìnrin èyíkéyìí tó jẹ́ abẹ́mìílò tàbí woṣẹ́woṣẹ́. Kí àwọn èèyàn sọ wọ́n lókùúta pa. Ẹ̀jẹ̀ wọn wà lórí wọn.’”
21 Jèhófà wá sọ fún Mósè pé: “Sọ fún àwọn àlùfáà, àwọn ọmọ Áárónì pé, ‘Ẹnikẹ́ni nínú yín ò gbọ́dọ̀ sọ ara rẹ̀ di aláìmọ́ torí ẹni tó kú láàárín àwọn èèyàn rẹ̀.
2 Àmọ́ ó lè ṣe bẹ́ẹ̀ tí ẹni náà bá jẹ́ mọ̀lẹ́bí rẹ̀ tó sún mọ́ ọn, ìyá rẹ̀, bàbá rẹ̀, ọmọkùnrin rẹ̀, ọmọbìnrin rẹ̀ tàbí arákùnrin rẹ̀,
3 ó sì lè fi arábìnrin rẹ̀ sọ ara rẹ̀ di aláìmọ́, tó bá jẹ́ wúńdíá tó wà nítòsí rẹ̀, tí kò sì tíì lọ́kọ.
4 Kò gbọ́dọ̀ fi obìnrin tó fẹ́ ọkọ láàárín àwọn èèyàn rẹ̀ sọ ara rẹ̀ di ẹlẹ́gbin tàbí sọ ara rẹ̀ di aláìmọ́.
5 Kí wọ́n má ṣe fá orí wọn, kí wọ́n má sì fá eteetí irùngbọ̀n wọn tàbí kí wọ́n fi nǹkan ya ara wọn.
6 Kí wọ́n jẹ́ mímọ́ sí Ọlọ́run wọn, kí wọ́n má sì sọ orúkọ Ọlọ́run wọn di aláìmọ́, torí àwọn ló ń mú àwọn ọrẹ àfinásun sí Jèhófà wá, oúnjẹ Ọlọ́run wọn, wọ́n gbọ́dọ̀ jẹ́ mímọ́.
7 Wọn ò gbọ́dọ̀ fẹ́ aṣẹ́wó, obìnrin tí wọ́n ti bá sùn tàbí obìnrin tí ọkọ rẹ̀ kọ̀ sílẹ̀, torí àlùfáà jẹ́ mímọ́ sí Ọlọ́run rẹ̀.
8 Kí o sọ ọ́ di mímọ́, torí òun ló ń gbé oúnjẹ Ọlọ́run rẹ wá. Kó jẹ́ mímọ́ sí ọ, torí èmi Jèhófà, tó ń sọ yín di mímọ́, jẹ́ mímọ́.
9 “‘Tí ọmọbìnrin àlùfáà bá ṣe aṣẹ́wó, tó tipa bẹ́ẹ̀ sọ ara rẹ̀ di aláìmọ́, bàbá rẹ̀ ló sọ di aláìmọ́. Kí ẹ fi iná sun ọmọbìnrin náà.
10 “‘Ẹni tó jẹ́ àlùfáà àgbà nínú àwọn arákùnrin rẹ̀, tí wọ́n da òróró àfiyanni sí lórí, tí wọ́n sì ti fi iṣẹ́ lé lọ́wọ́ kó lè wọ aṣọ àlùfáà, kò gbọ́dọ̀ fi orí rẹ̀ sílẹ̀ láìtọ́jú tàbí kó ya aṣọ rẹ̀.
11 Kó má ṣe sún mọ́ òkú ẹnikẹ́ni; tó bá tiẹ̀ jẹ́ bàbá rẹ̀ tàbí ìyá rẹ̀, kò gbọ́dọ̀ fi wọ́n sọ ara rẹ̀ di aláìmọ́.
12 Kò gbọ́dọ̀ jáde kúrò nínú ibi mímọ́, kò sì gbọ́dọ̀ sọ ibi mímọ́ Ọlọ́run rẹ̀ di aláìmọ́, torí àmì ìyàsímímọ́, òróró àfiyanni ti Ọlọ́run rẹ̀, wà lórí rẹ̀. Èmi ni Jèhófà.
13 “‘Obìnrin tó jẹ́ wúńdíá ni kó fi ṣe aya.
14 Kó má ṣe fẹ́ opó, obìnrin tí ọkọ rẹ̀ kọ̀ sílẹ̀, ẹni tí wọ́n ti bá sùn tàbí aṣẹ́wó; àmọ́ kó mú wúńdíá látinú àwọn èèyàn rẹ̀, kó fi ṣe aya.
15 Kó má sọ ọmọ rẹ̀ di aláìmọ́ láàárín àwọn èèyàn rẹ̀, torí èmi ni Jèhófà, tó ń sọ ọ́ di mímọ́.’”
16 Jèhófà ń bá ọ̀rọ̀ tó ń sọ fún Mósè lọ pé:
17 “Sọ fún Áárónì pé, ‘Ọkùnrin èyíkéyìí tó bá ní àbùkù lára nínú àwọn ọmọ rẹ jálẹ̀ àwọn ìran wọn kò gbọ́dọ̀ sún mọ́ tòsí láti gbé oúnjẹ Ọlọ́run rẹ̀ wá.
18 Tí ọkùnrin èyíkéyìí bá ní àbùkù lára, kó má ṣe sún mọ́ tòsí: ọkùnrin tó fọ́jú tàbí tó yarọ tàbí tí ojú rẹ̀ ní àbùkù tàbí tí apá tàbí ẹsẹ̀ rẹ̀ kan gùn jù,
19 tàbí ọkùnrin tí egungun ẹsẹ̀ rẹ̀ tàbí egungun ọwọ́ rẹ̀ kán,
20 abuké tàbí aràrá tàbí ọkùnrin tí ojú ń dùn tàbí tó ní ifo tàbí làpálàpá tàbí tí nǹkan ṣe kórópọ̀n rẹ̀.
21 Ọkùnrin èyíkéyìí tó ní àbùkù lára nínú àwọn ọmọ àlùfáà Áárónì ò gbọ́dọ̀ sún mọ́ tòsí láti gbé àwọn ọrẹ àfinásun sí Jèhófà wá. Kò gbọ́dọ̀ sún mọ́ tòsí láti gbé oúnjẹ Ọlọ́run rẹ̀ wá torí ó ní àbùkù lára.
22 Ó lè jẹ oúnjẹ Ọlọ́run rẹ̀, látinú àwọn ohun mímọ́ jù lọ àti àwọn ohun mímọ́.
23 Àmọ́, kó má ṣe sún mọ́ aṣọ ìdábùú, kó má sì sún mọ́ pẹpẹ, torí ó ní àbùkù lára; kó má sì sọ ibi mímọ́ mi di aláìmọ́, torí èmi ni Jèhófà tó ń sọ wọ́n di mímọ́.’”
24 Mósè sì bá Áárónì àti àwọn ọmọ rẹ̀ àti gbogbo àwọn ọmọ Ísírẹ́lì sọ̀rọ̀.
22 Jèhófà tún sọ fún Mósè pé:
2 “Sọ fún Áárónì àti àwọn ọmọ rẹ̀ pé kí wọ́n kíyè sára pẹ̀lú bí wọ́n á ṣe máa ṣe ohun mímọ́ àwọn ọmọ Ísírẹ́lì, kí wọ́n má sì fi àwọn ohun tí wọ́n ń yà sí mímọ́ fún mi sọ orúkọ mímọ́ mi di aláìmọ́. Èmi ni Jèhófà.
3 Sọ fún wọn pé, ‘Jálẹ̀ àwọn ìran yín, èyíkéyìí nínú àwọn ọmọ yín tó bá ṣì jẹ́ aláìmọ́, tó wá sún mọ́ àwọn ohun mímọ́ tí àwọn ọmọ Ísírẹ́lì yà sí mímọ́ fún Jèhófà, kí ẹ pa ẹni náà kúrò níwájú mi. Èmi ni Jèhófà.
4 Ìkankan nínú àwọn ọmọ Áárónì tó bá jẹ́ adẹ́tẹ̀ tàbí tí nǹkan ń dà lára rẹ̀ ò gbọ́dọ̀ jẹ nínú àwọn ohun mímọ́ títí ẹni náà yóò fi di mímọ́, bẹ́ẹ̀ náà ni ẹnikẹ́ni tó bá fara kan ẹni tí òkú èèyàn sọ di aláìmọ́ tàbí ọkùnrin tó ń da àtọ̀
5 tàbí ẹni tó bá fara kan ẹ̀dá tó ń gbá yìn-ìn tó jẹ́ aláìmọ́ tàbí tó fara kan ẹnì kan tí ohunkóhun mú kó di aláìmọ́, tó sì lè sọ ọ́ di aláìmọ́.
6 Ẹni tó bá fara kan ìkankan nínú ìwọ̀nyí yóò jẹ́ aláìmọ́ títí di alẹ́, kó má sì jẹ ìkankan nínú àwọn ohun mímọ́, àmọ́ kó fi omi wẹ̀.
7 Tí oòrùn bá ti wọ̀, yóò di mímọ́, lẹ́yìn náà, ó lè jẹ nínú àwọn ohun mímọ́, torí oúnjẹ rẹ̀ ni.
8 Bákan náà, kò gbọ́dọ̀ jẹ òkú ẹran èyíkéyìí tàbí ohunkóhun tí ẹranko burúkú fà ya, kó sì di aláìmọ́ nípasẹ̀ rẹ̀. Èmi ni Jèhófà.
9 “‘Wọ́n gbọ́dọ̀ máa ṣe ojúṣe wọn sí mi, kí wọ́n má bàa tipa bẹ́ẹ̀ ṣẹ̀, kí wọ́n sì kú torí rẹ̀, torí pé wọ́n sọ ọ́ di aláìmọ́. Èmi ni Jèhófà, tó ń sọ wọ́n di mímọ́.
10 “‘Ẹnikẹ́ni tí kò lẹ́tọ̀ọ́ sí ohunkóhun tó jẹ́ mímọ́ ò gbọ́dọ̀ jẹ ẹ́. Àlejò èyíkéyìí tó wà lọ́dọ̀ àlùfáà tàbí alágbàṣe ò gbọ́dọ̀ jẹ ohunkóhun tó jẹ́ mímọ́.
11 Àmọ́ tí àlùfáà bá fi owó rẹ̀ ra ẹnì kan, ẹni náà lè jẹ nínú rẹ̀. Àwọn ẹrú tí wọ́n bí ní ilé rẹ̀ náà lè jẹ nínú oúnjẹ rẹ̀.
12 Tí ọmọbìnrin àlùfáà bá fẹ́ ẹni tí kì í ṣe àlùfáà, kó má jẹ nínú àwọn ohun mímọ́ tí wọ́n fi ṣe ọrẹ.
13 Àmọ́ tí ọmọbìnrin àlùfáà bá di opó tàbí tí ọkọ rẹ̀ kọ̀ ọ́ sílẹ̀, tí kò sì ní ọmọ, tó sì pa dà sí ilé bàbá rẹ̀ bí ìgbà tó wà léwe, ó lè jẹ nínú oúnjẹ bàbá rẹ̀; àmọ́ ẹni tí kò lẹ́tọ̀ọ́ sí i kò gbọ́dọ̀ jẹ ẹ́.
14 “‘Tí ẹnì kan bá ṣèèṣì jẹ ohun mímọ́, kó fi ìdá márùn-ún rẹ̀ kún un, kó sì fún àlùfáà ní ọrẹ mímọ́ náà.
15 Torí náà, kí wọ́n má sọ ohun mímọ́ àwọn ọmọ Ísírẹ́lì tí wọ́n fi ṣe ọrẹ fún Jèhófà di aláìmọ́,
16 kí wọ́n má bàa fìyà jẹ ara wọn torí pé wọ́n jẹ̀bi bí wọ́n ṣe jẹ àwọn ohun mímọ́ wọn; torí èmi ni Jèhófà, ẹni tó ń sọ wọ́n di mímọ́.’”
17 Jèhófà ń bá ọ̀rọ̀ tó ń sọ fún Mósè lọ pé:
18 “Sọ fún Áárónì àti àwọn ọmọ rẹ̀ àti gbogbo àwọn ọmọ Ísírẹ́lì pé, ‘Tí ọmọ Ísírẹ́lì kan tàbí àjèjì kan ní Ísírẹ́lì bá mú ẹran ẹbọ sísun wá fún Jèhófà kó lè fi san ẹ̀jẹ́ rẹ̀ tàbí kó lè fi ṣe ọrẹ àtinúwá,
19 akọ ẹran tí ara rẹ̀ dá ṣáṣá ni kó mú wá látinú ọ̀wọ́ ẹran, àwọn ọmọ àgbò tàbí àwọn ewúrẹ́ kó lè rí ìtẹ́wọ́gbà.
20 Ẹ ò gbọ́dọ̀ mú ohunkóhun tó ní àbùkù wá, torí kò ní mú kí ẹ rí ìtẹ́wọ́gbà.
21 “‘Tí ẹnì kan bá mú ẹran ẹbọ ìrẹ́pọ̀ wá fún Jèhófà kó lè fi san ẹ̀jẹ́ tàbí kó lè fi ṣe ọrẹ àtinúwá, ẹran tí ara rẹ̀ dá ṣáṣá ni kó mú wá látinú ọ̀wọ́ ẹran tàbí agbo ẹran, kó lè rí ìtẹ́wọ́gbà. Ẹran náà ò gbọ́dọ̀ ní àbùkù kankan.
22 Ẹran tí ẹ fẹ́ fi ṣe ọrẹ ò gbọ́dọ̀ fọ́jú, kò gbọ́dọ̀ kán léegun, kò gbọ́dọ̀ ní ọgbẹ́, èkúrú, èépá tàbí làpálàpá; ẹ ò gbọ́dọ̀ mú ẹran tó ní èyíkéyìí nínú nǹkan wọ̀nyí wá fún Jèhófà tàbí kí ẹ fi irú rẹ̀ rúbọ lórí pẹpẹ sí Jèhófà.
23 Ẹ lè mú akọ màlúù tàbí àgùntàn tí apá tàbí ẹsẹ̀ rẹ̀ kan kéré jù tàbí tó gùn jù wá, láti fi ṣe ọrẹ àtinúwá, àmọ́ tí ẹ bá mú un wá láti fi san ẹ̀jẹ́, kò ní rí ìtẹ́wọ́gbà.
24 Ẹ má ṣe mú ẹran tí nǹkan ti ṣe kórópọ̀n rẹ̀ wá fún Jèhófà tàbí èyí tí kórópọ̀n rẹ̀ fọ́ tàbí tí wọ́n tẹ̀ lọ́dàá tàbí tí wọ́n gé kórópọ̀n rẹ̀ kúrò, ẹ ò sì gbọ́dọ̀ fi irú àwọn ẹran bẹ́ẹ̀ rúbọ ní ilẹ̀ yín.
25 Ẹ ò gbọ́dọ̀ mú èyíkéyìí nínú àwọn ẹran yìí wá láti ọwọ́ àjèjì láti fi ṣe oúnjẹ Ọlọ́run yín, torí pé wọ́n ní àbùkù, aláàbọ̀ ara sì ni wọ́n. Wọn ò ní rí ìtẹ́wọ́gbà tí ẹ bá mú wọn wá.’”
26 Jèhófà ń bá ọ̀rọ̀ tó ń sọ fún Mósè lọ pé:
27 “Tí màlúù, àgbò tàbí ewúrẹ́ bá bímọ, ọjọ́ méje ni kí ọmọ náà fi wà pẹ̀lú ìyá rẹ̀, àmọ́ láti ọjọ́ kẹjọ sókè, tí wọ́n bá fi ṣe ọrẹ, ọrẹ àfinásun sí Jèhófà, ó máa rí ìtẹ́wọ́gbà.
28 Ẹ ò gbọ́dọ̀ pa akọ màlúù tàbí àgùntàn pẹ̀lú ọmọ rẹ̀ ní ọjọ́ kan náà.
29 “Tí ẹ bá rú ẹbọ ìdúpẹ́ sí Jèhófà, kí ẹ rú ẹbọ náà kí ẹ bàa lè rí ìtẹ́wọ́gbà.
30 Ọjọ́ yẹn ni kí ẹ jẹ ẹ́. Ẹ ò gbọ́dọ̀ ṣẹ́ ìkankan lára rẹ̀ kù di àárọ̀ ọjọ́ kejì. Èmi ni Jèhófà.
31 “Kí ẹ máa pa àwọn àṣẹ mi mọ́, kí ẹ sì máa tẹ̀ lé wọn. Èmi ni Jèhófà.
32 Ẹ ò gbọ́dọ̀ sọ orúkọ mímọ́ mi di aláìmọ́, ṣe ni kí ẹ fi hàn pé mo jẹ́ mímọ́ láàárín àwọn ọmọ Ísírẹ́lì. Èmi ni Jèhófà, ẹni tó ń sọ yín di mímọ́,
33 ẹni tó mú yín kúrò ní ilẹ̀ Íjíbítì láti jẹ́ kí ẹ mọ̀ pé èmi ni Ọlọ́run. Èmi ni Jèhófà.”
2 Jèhófà wá sọ fún Mósè àti Áárónì pé:
2 “Kí àwọn ọmọ Ísírẹ́lì pàgọ́ síbi tí wọ́n pín àwọn ẹ̀yà wọn sí ní mẹ́ta-mẹ́ta, kí ọkùnrin kọ̀ọ̀kan pàgọ́ síbi àsíá agbo ilé bàbá rẹ̀. Kí àgọ́ wọn dojú kọ àgọ́ ìpàdé, kí wọ́n pàgọ́ yí i ká.
3 “Kí ẹ̀yà mẹ́ta ti ibùdó Júdà pàgọ́ sí ìlà oòrùn, lápá ibi tí oòrùn ti ń yọ, ní àwùjọ-àwùjọ; Náṣónì ọmọ Ámínádábù ni ìjòyè àwọn ọmọ Júdà.
4 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún mẹ́rìnléláàádọ́rin ó lé ọgọ́rùn-ún mẹ́fà (74,600).
5 Kí ẹ̀yà Ísákà pàgọ́ sí ẹ̀gbẹ́ wọn; Nétánélì ọmọ Súárì ni ìjòyè àwọn ọmọ Ísákà.
6 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún mẹ́rìnléláàádọ́ta ó lé ọgọ́rùn-ún mẹ́rin (54,400).
7 Kí ẹ̀yà Sébúlúnì wá tẹ̀ lé wọn; Élíábù ọmọ Hélónì ni ìjòyè àwọn ọmọ Sébúlúnì.
8 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún mẹ́tàdínlọ́gọ́ta ó lé ọgọ́rùn-ún mẹ́rin (57,400).
9 “Gbogbo àwọn tí wọ́n forúkọ wọn sílẹ̀ nínú àwọn ọmọ ogun ibùdó Júdà jẹ́ ọ̀kẹ́ mẹ́sàn-án ó lé ẹgbẹ̀rún mẹ́fà àti ọgọ́rùn-ún mẹ́rin (186,400). Àwọn ni kó kọ́kọ́ máa tú àgọ́ wọn ká.
10 “Kí ẹ̀yà mẹ́ta ti ibùdó Rúbẹ́nì wà ní apá gúúsù, ní àwùjọ-àwùjọ; Élísúrì ọmọ Ṣédéúrì ni ìjòyè àwọn ọmọ Rúbẹ́nì.
11 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún mẹ́rìndínláàádọ́ta ó lé ọgọ́rùn-ún márùn-ún (46,500).
12 Kí ẹ̀yà Síméónì pàgọ́ sí ẹ̀gbẹ́ wọn; Ṣẹ́lúmíẹ́lì ọmọ Súríṣádáì ni ìjòyè àwọn ọmọ Síméónì.
13 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún mọ́kàndínlọ́gọ́ta ó lé ọgọ́rùn-ún mẹ́ta (59,300).
14 Kí ẹ̀yà Gádì wá tẹ̀ lé wọn; Élíásáfù ọmọ Rúẹ́lì ni ìjòyè àwọn ọmọ Gádì.
15 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún márùndínláàádọ́ta ó lé ọgọ́rùn-ún mẹ́fà àti àádọ́ta (45,650).
16 “Gbogbo àwọn tí wọ́n forúkọ wọn sílẹ̀ nínú àwọn ọmọ ogun ibùdó Rúbẹ́nì jẹ́ ẹgbẹ̀rún mọ́kànléláàádọ́jọ ó lé ọgọ́rùn-ún mẹ́rin àti àádọ́ta (151,450), àwọn ni kó sì máa tú àgọ́ wọn ká ṣìkejì.
17 “Nígbà tí ẹ bá ń gbé àgọ́ ìpàdé kúrò, àgọ́ àwọn ọmọ Léfì ni kó wà láàárín àwọn àgọ́ yòókù. “Bí wọ́n bá ṣe pàgọ́ náà ni kí wọ́n ṣe tẹ̀ léra tí wọ́n bá ń rìnrìn àjò, kí kálukú wà ní àyè rẹ̀, bí wọ́n ṣe pín ẹ̀yà wọn ní mẹ́ta-mẹ́ta.
18 “Kí ẹ̀yà mẹ́ta ti ibùdó Éfúrémù wà ní apá ìwọ̀ oòrùn, ní àwùjọ-àwùjọ; Élíṣámà ọmọ Ámíhúdù ni ìjòyè àwọn ọmọ Éfúrémù.
19 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún lọ́nà ogójì ó lé ọgọ́rùn-ún márùn-ún (40,500).
20 Kí ẹ̀yà Mánásè pàgọ́ sí ẹ̀gbẹ́ wọn; Gàmálíẹ́lì ọmọ Pédásúrì ni ìjòyè àwọn ọmọ Mánásè.
21 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún méjìlélọ́gbọ̀n ó lé igba (32,200).
22 Kí ẹ̀yà Bẹ́ńjámínì wá tẹ̀ lé wọn; Ábídánì ọmọ Gídéónì ni ìjòyè àwọn ọmọ Bẹ́ńjámínì.
23 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún márùndínlógójì ó lé ọgọ́rùn-ún mẹ́rin (35,400).
24 “Gbogbo àwọn tí wọ́n forúkọ wọn sílẹ̀ nínú àwọn ọmọ ogun ibùdó Éfúrémù jẹ́ ẹgbẹ̀rún méjìdínláàádọ́fà ó lé ọgọ́rùn-ún (108,100), àwọn ni kó sì máa tú àgọ́ wọn ká ṣìkẹta.
25 “Kí ẹ̀yà mẹ́ta ti ibùdó Dánì wà ní apá àríwá, ní àwùjọ-àwùjọ; Áhíésérì ọmọ Ámíṣádáì ni ìjòyè àwọn ọmọ Dánì.
26 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún méjìlélọ́gọ́ta ó lé ọgọ́rùn-ún méje (62,700).
27 Kí ẹ̀yà Áṣérì pàgọ́ sí ẹ̀gbẹ́ wọn; Págíẹ́lì ọmọ Ókíránì ni ìjòyè àwọn ọmọ Áṣérì.
28 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún mọ́kànlélógójì ó lé ọgọ́rùn-ún márùn-ún (41,500).
29 Kí ẹ̀yà Náfútálì wá tẹ̀ lé wọn; Áhírà ọmọ Énánì ni ìjòyè àwọn ọmọ Náfútálì.
30 Àwọn tí wọ́n forúkọ wọn sílẹ̀ nínú àwọn ọmọ ogun rẹ̀ jẹ́ ẹgbẹ̀rún mẹ́tàléláàádọ́ta ó lé ọgọ́rùn-ún mẹ́rin (53,400).
31 “Gbogbo àwọn tí wọ́n forúkọ wọn sílẹ̀ nínú ibùdó Dánì jẹ́ ẹgbẹ̀rún mẹ́tàdínlọ́gọ́jọ ó lé ọgọ́rùn-ún mẹ́fà (157,600). Àwọn ni kó máa tú àgọ́ wọn ká kẹ́yìn, bí wọ́n ṣe pín ẹ̀yà wọn ní mẹ́ta-mẹ́ta.”
32 Èyí ni àwọn ọmọ Ísírẹ́lì tí wọ́n forúkọ wọn sílẹ̀ gẹ́gẹ́ bí agbo ilé bàbá wọn; gbogbo àwọn tó wà nínú àwọn ibùdó tí wọ́n forúkọ wọn sílẹ̀ láti dara pọ̀ mọ́ àwọn ọmọ ogun jẹ́ ọgbọ̀n ọ̀kẹ́ ó lé ẹgbẹ̀rún mẹ́ta ààbọ̀ àti àádọ́ta (603,550).
33 Àmọ́ wọn ò forúkọ àwọn ọmọ Léfì sílẹ̀ pẹ̀lú àwọn ọmọ Ísírẹ́lì yòókù, bí Jèhófà ṣe pa á láṣẹ fún Mósè.
34 Àwọn ọmọ Ísírẹ́lì ṣe gbogbo ohun tí Jèhófà pa láṣẹ fún Mósè. Báyìí ni wọ́n ṣe ń pàgọ́, lọ́nà mẹ́ta-mẹ́ta tí wọ́n pín ẹ̀yà wọn sí, tí wọ́n sì máa ń tú àgọ́ wọn ká, ní ìdílé-ìdílé àti agbo ilé bàbá wọn.
5 Jèhófà wá sọ fún Mósè pé:
2 “Pàṣẹ fún àwọn ọmọ Ísírẹ́lì pé kí wọ́n ní kí gbogbo adẹ́tẹ̀ jáde kúrò nínú ibùdó àti gbogbo ẹni tí nǹkan ń dà lára rẹ̀ pẹ̀lú gbogbo ẹni tí òkú èèyàn ti sọ di aláìmọ́.
3 Ì báà jẹ́ ọkùnrin tàbí obìnrin, ṣe ni kí ẹ ní kí wọ́n jáde. Kí ẹ ní kí wọ́n lọ sí ẹ̀yìn ibùdó, kí wọ́n má bàa kó èérí bá àgọ́ àwọn tí mò ń gbé láàárín wọn.”
4 Torí náà, àwọn ọmọ Ísírẹ́lì ṣe bẹ́ẹ̀, wọ́n ní kí àwọn èèyàn náà lọ sí ẹ̀yìn ibùdó. Ohun tí Jèhófà sọ fún Mósè gẹ́lẹ́ ni àwọn ọmọ Ísírẹ́lì ṣe.
5 Jèhófà ń bá ọ̀rọ̀ tó ń sọ fún Mósè lọ pé:
6 “Sọ fún àwọn ọmọ Ísírẹ́lì pé, ‘Tí ọkùnrin tàbí obìnrin kan bá dá èyíkéyìí nínú àwọn ẹ̀ṣẹ̀ tí àwọn èèyàn ń dá, tó sì hùwà àìṣòótọ́ sí Jèhófà, ẹni náà ti jẹ̀bi.
7 Ó gbọ́dọ̀ jẹ́wọ́ ẹ̀ṣẹ̀ tó dá, kó san ohun tó jẹ̀bi rẹ̀ pa dà ní ẹ̀kúnrẹ́rẹ́, kó sì fi ìdá márùn-ún rẹ̀ kún un; kó fún ẹni tó ṣe àìdáa sí.
8 Àmọ́ tí ẹni náà ò bá ní mọ̀lẹ́bí tó sún mọ́ ọn tó máa gba ohun tí ẹlẹ́ṣẹ̀ náà san dípò, kó dá a pa dà fún Jèhófà, yóò sì di ti àlùfáà, yàtọ̀ sí àgbò tó máa fi ṣe ètùtù fún un.
9 “‘Kí gbogbo ọrẹ mímọ́  tí àwọn ọmọ Ísírẹ́lì bá mú wá fún àlùfáà jẹ́ ti àlùfáà.
10 Àwọn ohun mímọ́ ti kálukú yóò máa jẹ́ tirẹ̀. Ohun yòówù tí kálukú bá fún àlùfáà yóò di ti àlùfáà.’”
11 Jèhófà ń bá ọ̀rọ̀ tó ń sọ fún Mósè lọ pé:
12 “Sọ fún àwọn ọmọ Ísírẹ́lì pé, ‘Ohun tí ẹ máa ṣe nìyí tí ìyàwó ọkùnrin kan bá lọ hùwà tí kò tọ́, tó sì dalẹ̀ ọkọ rẹ̀,
13 tí ọkùnrin míì bá a sùn, àmọ́ tí ọkọ rẹ̀ ò mọ̀, tí àṣírí rẹ̀ kò tú, tí obìnrin náà sì sọ ara rẹ̀ di aláìmọ́ àmọ́ tí kò sí ẹni tó jẹ́rìí pé ó ṣe é, tí wọn ò sì ká a mọ́:
14 Tí ọkùnrin náà bá ń jowú, tó ń fura pé ìyàwó òun ti dalẹ̀ òun, tí obìnrin náà sì ti sọ ara rẹ̀ di aláìmọ́ tàbí tí ọkùnrin náà ń jowú, tó ń fura pé ìyàwó òun ti dalẹ̀ òun, àmọ́ tí obìnrin náà kò sọ ara rẹ̀ di aláìmọ́,
15 kí ọkùnrin náà mú ìyàwó rẹ̀ wá sọ́dọ̀ àlùfáà, kó mú ọrẹ dání fún un, ìyẹ̀fun ọkà bálì tó kún ìdá mẹ́wàá òṣùwọ̀n eéfà. Kó má da òróró sí i, kó má sì fi oje igi tùràrí sórí rẹ̀, torí ọrẹ ọkà owú ni, ọrẹ ọkà tó ń múni rántí ẹ̀bi.
16 “‘Kí àlùfáà mú un wá síwájú, kó sì mú un dúró níwájú Jèhófà.
17 Kí àlùfáà bu omi mímọ́ sínú ohun èlò tí wọ́n fi amọ̀ ṣe, kí àlùfáà sì bù lára iyẹ̀pẹ̀ ilẹ̀ àgọ́ ìjọsìn, kó dà á sínú omi náà.
18 Kí àlùfáà mú kí obìnrin náà dúró níwájú Jèhófà, kó tú irun obìnrin náà, kó sì fi ọrẹ ọkà ìrántí sí àtẹ́lẹwọ́ obìnrin náà, ìyẹn ọrẹ ọkà owú, kí omi tó korò tó ń mú ègún wá sì wà lọ́wọ́ àlùfáà.
19 “‘Kí àlùfáà wá mú kó búra, kó sọ fún obìnrin náà pé: “Tí ọkùnrin kankan ò bá bá ọ sùn nígbà tí ọkọ rẹ ṣì ní àṣẹ lórí rẹ, tí o kò lọ hùwà tí kò tọ́, tí o kò sì di aláìmọ́, kí omi tó korò tó ń mú ègún wá yìí má ṣe ọ́ níbi.
20 Àmọ́ tí o bá ti lọ hùwà tí kò tọ́ nígbà tí ọkọ rẹ ṣì ní àṣẹ lórí rẹ, tí o sì fìyẹn sọ ara rẹ di aláìmọ́, tí o sì ti bá ọkùnrin míì tí kì í ṣe ọkọ rẹ sùn—”
21 Kí àlùfáà wá mú kí obìnrin náà búra, kó sì gégùn-ún nínú ìbúra náà, kí àlùfáà sọ fún obìnrin náà pé: “Kí Jèhófà ṣe ọ́ ní ẹni ègún àti ẹni ìbúra láàárín àwọn èèyàn rẹ, kí Jèhófà mú kí itan rẹ joro, kí ikùn rẹ sì wú.
22 Kí omi tó ń mú ègún wá yìí wọnú ìfun rẹ, kó sì mú kí ikùn rẹ wú, kí itan rẹ sì joro.” Kí obìnrin náà wá fèsì pé: “Àmín! Àmín!”
23 “‘Lẹ́yìn náà, kí àlùfáà kọ àwọn ègún yìí sínú ìwé, kó sì fọ̀ ọ́ sínú omi tó korò náà.
24 Kó wá mú kí obìnrin náà mu omi tó korò tó ń mú ègún wá, omi tó ń mú ègún wá náà yóò wọnú rẹ̀, yóò sì korò.
25 Kí àlùfáà wá gba ọrẹ ọkà owú náà lọ́wọ́ obìnrin náà, kó fi ọrẹ ọkà náà síwá-sẹ́yìn níwájú Jèhófà, kó wá gbé e sún mọ́ pẹpẹ.
26 Kí àlùfáà bu ẹ̀kúnwọ́ ọrẹ ọkà náà láti fi ṣe ọrẹ ìṣàpẹẹrẹ, kó sì mú kó rú èéfín lórí pẹpẹ, lẹ́yìn náà, kó mú kí obìnrin náà mu omi náà.
27 Tó bá ti mú kí obìnrin náà mu omi náà, tí obìnrin náà bá ti sọ ara rẹ̀ di aláìmọ́, tó sì ti dalẹ̀ ọkọ rẹ̀, omi tó ń mú ègún wá náà yóò wọnú rẹ̀, yóò sì korò, ikùn rẹ̀ yóò wú, itan rẹ̀ yóò sì joro, obìnrin náà yóò sì di ẹni ègún láàárín àwọn èèyàn rẹ̀.
28 Àmọ́ tí obìnrin náà kò bá sọ ara rẹ̀ di ẹlẹ́gbin, tó sì mọ́, irú ìyà bẹ́ẹ̀ kò ní jẹ ẹ́, ó máa lè lóyún, á sì lè bímọ.
29 “‘Èyí ni òfin nípa owú, tí obìnrin kan bá lọ hùwà tí kò tọ́, tó sì sọ ara rẹ̀ di aláìmọ́ nígbà tí ọkọ rẹ̀ ṣì ní àṣẹ lórí rẹ̀,
30 tàbí tí ọkùnrin kan bá ń jowú, tó sì ń fura pé ìyàwó òun ti dalẹ̀ òun; kó mú kí ìyàwó rẹ̀ dúró níwájú Jèhófà, kí àlùfáà sì ṣe gbogbo ohun tí òfin yìí sọ fún obìnrin náà.
31 Ọkùnrin náà ò ní jẹ̀bi, àmọ́ ìyàwó rẹ̀ máa jìyà ohun tí òun fúnra rẹ̀ ṣe.’”
6 Jèhófà wá sọ fún Mósè pé:
2 “Sọ fún àwọn ọmọ Ísírẹ́lì pé, ‘Tí ọkùnrin tàbí obìnrin kan bá jẹ́ ẹ̀jẹ́ pàtàkì pé òun fẹ́ di Násírì fún Jèhófà,
3 kó yẹra fún wáìnì àti àwọn ohun mímu míì tó ní ọtí. Kó má mu ọtí kíkan tí wọ́n fi wáìnì ṣe tàbí ọtí kíkan tí wọ́n fi ohunkóhun tó ní ọtí ṣe. Kó má mu ohunkóhun tí wọ́n fi èso àjàrà ṣe, kó má sì jẹ èso àjàrà, ì báà jẹ́ tútù tàbí gbígbẹ.
4 Ní gbogbo ọjọ́ tó bá fi jẹ́ Násírì, kó má jẹ ohunkóhun tí wọ́n fi àjàrà ṣe, látorí èso àjàrà tí kò tíì pọ́n títí dórí èèpo rẹ̀.
5 “‘Ní gbogbo ọjọ́ tó bá fi jẹ́jẹ̀ẹ́ pé òun máa jẹ́ Násírì, kò gbọ́dọ̀ fi abẹ kan orí rẹ̀. Kó jẹ́ kí irun orí rẹ̀ gùn títí ọjọ́ tó fi ya ara rẹ̀ sọ́tọ̀ fún Jèhófà yóò fi pé, kó lè máa jẹ́ mímọ́.
6 Kò gbọ́dọ̀ sún mọ́ òkú èèyàn ní gbogbo ọjọ́ tó bá fi ya ara rẹ̀ sọ́tọ̀ fún Jèhófà.
7 Ì báà jẹ́ bàbá rẹ̀, ìyá rẹ̀, arákùnrin rẹ̀ tàbí arábìnrin rẹ̀ ló kú, kò gbọ́dọ̀ sọ ara rẹ̀ di aláìmọ́, torí àmì wà ní orí rẹ̀ pé ó jẹ́ Násírì fún Ọlọ́run rẹ̀.
8 “‘Ní gbogbo ọjọ́ tó bá fi jẹ́ Násírì, ó jẹ́ mímọ́ sí Jèhófà.
9 Àmọ́ tí ẹnì kan bá dédé kú lẹ́gbẹ̀ẹ́ rẹ̀, tó sì sọ irun rẹ̀ di aláìmọ́, irun tó fi hàn pé ó ya ara rẹ̀ sọ́tọ̀ fún Ọlọ́run, ó gbọ́dọ̀ fá orí rẹ̀ ní ọjọ́ tí wọ́n bá kéde pé ó ti di mímọ́. Kó fá a ní ọjọ́ keje.
10 Tó bá wá di ọjọ́ kẹjọ, kó mú ẹyẹ oriri méjì tàbí ọmọ ẹyẹlé méjì wá fún àlùfáà ní ẹnu ọ̀nà àgọ́ ìpàdé.
11 Kí àlùfáà fi ọ̀kan rú ẹbọ ẹ̀ṣẹ̀, kó fi èkejì rú ẹbọ sísun, kó sì ṣe ètùtù fún un torí ẹ̀ṣẹ̀ tó dá tó jẹ mọ́ òkú náà. Kó wá ya orí rẹ̀ sí mímọ́ ní ọjọ́ yẹn.
12 Kó tún ara rẹ̀ yà sọ́tọ̀ fún Jèhófà ní àwọn ọjọ́ tó fi jẹ́ Násírì, kó sì mú ọmọ àgbò ọlọ́dún kan wá láti fi rú ẹbọ ẹ̀bi. Àmọ́ kò ní ka àwọn ọjọ́ tó ti kọjá torí ó ti ba Násírì rẹ̀ jẹ́.
13 “‘Èyí ni òfin nípa Násírì: Tí ọjọ́ tó fi jẹ́ Násírì bá pé, kí ẹ mú un wá sí ẹnu ọ̀nà àgọ́ ìpàdé.
14 Ibẹ̀ ni kó mú ọrẹ rẹ̀ tó fẹ́ fún Jèhófà wá: ọmọ àgbò ọlọ́dún kan tí ara rẹ̀ dá ṣáṣá láti fi rú ẹbọ sísun, abo ọ̀dọ́ àgùntàn ọlọ́dún kan tí ara rẹ̀ dá ṣáṣá láti fi rú ẹbọ ẹ̀ṣẹ̀, àgbò kan tí ara rẹ̀ dá ṣáṣá láti fi rú ẹbọ ìrẹ́pọ̀,
15 apẹ̀rẹ̀ búrẹ́dì aláìwú tó rí bí òrùka tí wọ́n fi ìyẹ̀fun tó kúnná ṣe, tí wọ́n pò mọ́ òróró, búrẹ́dì aláìwú pẹlẹbẹ tí wọ́n fi òróró pa àti ọrẹ ọkà wọn àti àwọn ọrẹ ohun mímu wọn.
16 Kí àlùfáà gbé e wá síwájú Jèhófà, kó fi rú ẹbọ ẹ̀ṣẹ̀ àti ẹbọ sísun.
17 Kó fi àgbò náà rúbọ gẹ́gẹ́ bí ẹbọ ìrẹ́pọ̀ sí Jèhófà pẹ̀lú apẹ̀rẹ̀ búrẹ́dì aláìwú náà, kí àlùfáà sì mú ọrẹ ọkà àgbò náà àti ọrẹ ohun mímu rẹ̀ wá.
18 “‘Kí Násírì náà wá gé irun orí rẹ̀ tí kò gé rí ní ẹnu ọ̀nà àgọ́ ìpàdé, kó kó irun náà jọ, èyí tó hù lórí rẹ̀ nígbà tó jẹ́ Násírì, kó kó o sínú iná tó wà lábẹ́ ẹbọ ìrẹ́pọ̀.
19 Kí àlùfáà sì mú apá àgbò náà tí wọ́n bọ̀, kó mú búrẹ́dì aláìwú kan tó rí bí òrùka látinú apẹ̀rẹ̀ náà àti búrẹ́dì aláìwú pẹlẹbẹ kan, kó sì kó o lé àtẹ́lẹwọ́ Násírì náà lẹ́yìn tó ti gé àmì Násírì rẹ̀ kúrò.
20 Kí àlùfáà sì fì wọ́n síwá-sẹ́yìn bí ọrẹ fífì níwájú Jèhófà. Ohun mímọ́ ló jẹ́ fún àlùfáà, pẹ̀lú igẹ̀ ọrẹ fífì àti ẹsẹ̀ ọrẹ náà. Lẹ́yìn náà, Násírì náà lè mu wáìnì.
21 “‘Èyí ni òfin nípa Násírì tó jẹ́jẹ̀ẹ́: Tó bá jẹ́jẹ̀ẹ́, tí agbára rẹ̀ sì gbé e láti ṣe ọrẹ fún Jèhófà, ọrẹ tó pọ̀ jù ohun tí a béèrè lọ́wọ́ Násírì, kó san ẹ̀jẹ́ rẹ̀ kó lè tẹ̀ lé òfin Násírì.’”
22 Jèhófà sọ fún Mósè pé:
23 “Sọ fún Áárónì àti àwọn ọmọ rẹ̀ pé, ‘Bí ẹ ó ṣe máa súre fún àwọn ọmọ Ísírẹ́lì nìyí. Kí ẹ sọ fún wọn pé:
24 “Kí Jèhófà bù kún ọ, kó sì pa ọ́ mọ́.
25 Kí Jèhófà mú kí ojú rẹ̀ tàn sí ọ lára, kó sì ṣojúure sí ọ.
26 Kí Jèhófà bojú wò ọ́, kó sì fún ọ ní àlàáfíà.”’
27 Kí wọ́n sì fi orúkọ mi sára àwọn ọmọ Ísírẹ́lì, kí n lè bù kún wọn.”
9 Jèhófà bá Mósè sọ̀rọ̀ ní aginjù Sínáì ní oṣù kìíní, ọdún kejì tí wọ́n kúrò ní ilẹ̀ Íjíbítì, ó sọ pé:
2 “Kí àwọn ọmọ Ísírẹ́lì ṣètò ẹbọ Ìrékọjá ní àkókò rẹ̀.
3 Ìrọ̀lẹ́ ọjọ́ kẹrìnlá oṣù yìí ni kí ẹ ṣètò rẹ̀ ní àkókò rẹ̀. Kí ẹ tẹ̀ lé gbogbo àṣẹ rẹ̀ àti ìlànà tó wà fún un tí ẹ bá ń ṣètò rẹ̀.”
4 Mósè wá sọ fún àwọn ọmọ Ísírẹ́lì pé kí wọ́n ṣètò ẹbọ Ìrékọjá.
5 Ní ìrọ̀lẹ́ ọjọ́ kẹrìnlá oṣù kìíní, wọ́n ṣètò ẹbọ Ìrékọjá náà ní aginjù Sínáì. Gbogbo ohun tí Jèhófà pa láṣẹ fún Mósè ni àwọn ọmọ Ísírẹ́lì ṣe.
6 Ó ṣẹlẹ̀ pé àwọn ọkùnrin kan di aláìmọ́ torí wọ́n fara kan òkú èèyàn, wọn ò wá lè ṣètò ẹbọ Ìrékọjá ní ọjọ́ yẹn. Torí náà, àwọn ọkùnrin náà wá sọ́dọ̀ Mósè àti Áárónì ní ọjọ́ yẹn,
7 wọ́n sì sọ fún un pé: “A ti di aláìmọ́ torí a fara kan òkú èèyàn. Kí ló dé tí a kò fi lè mú ọrẹ náà wá fún Jèhófà láàárín àwọn ọmọ Ísírẹ́lì ní àkókò rẹ̀?”
8 Ni Mósè bá dá wọn lóhùn pé: “Ẹ dúró ná, ẹ jẹ́ kí n gbọ́ ohun tí Jèhófà máa sọ nípa yín.”
9 Jèhófà wá sọ fún Mósè pé:
10 “Sọ fún àwọn ọmọ Ísírẹ́lì pé, ‘Tí ẹnikẹ́ni nínú yín tàbí nínú àwọn ìran yín tó ń bọ̀ bá di aláìmọ́ torí pé ó fara kan òkú èèyàn tàbí tí ó rin ìrìn àjò ọ̀nà jíjìn, ẹni náà ṣì gbọ́dọ̀ ṣètò ẹbọ Ìrékọjá fún Jèhófà.
11 Kí wọ́n ṣètò rẹ̀ ní ìrọ̀lẹ́ ọjọ́ kẹrìnlá oṣù kejì. Kí wọ́n jẹ ẹ́ pẹ̀lú búrẹ́dì aláìwú àti ewébẹ̀ kíkorò.
12 Wọn ò gbọ́dọ̀ ṣẹ́ ìkankan lára rẹ̀ kù di àárọ̀, wọn ò sì gbọ́dọ̀ fọ́ ìkankan nínú egungun rẹ̀. Kí wọ́n tẹ̀ lé gbogbo àṣẹ tó wà fún Ìrékọjá láti ṣètò rẹ̀.
13 Àmọ́ tí ẹnì kan bá wà ní mímọ́ tàbí tí kò rìnrìn àjò, tó sì kọ̀ láti ṣètò ẹbọ Ìrékọjá, ṣe ni kí ẹ pa ẹni náà, kí ẹ lè mú un kúrò láàárín àwọn èèyàn rẹ̀, torí kò mú ọrẹ Jèhófà wá ní àkókò rẹ̀. Ẹni náà yóò jìyà ẹ̀ṣẹ̀ rẹ̀.
14 “‘Tí àjèjì kan bá ń gbé lọ́dọ̀ yín, kí òun náà ṣètò ẹbọ Ìrékọjá fún Jèhófà. Kó tẹ̀ lé àṣẹ àti ìlànà tó wà fún Ìrékọjá láti ṣètò rẹ̀. Àṣẹ kan náà ni kí ẹ máa tẹ̀ lé, ì báà jẹ́ àjèjì tàbí ọmọ ìbílẹ̀.’”
15 Ní ọjọ́ tí wọ́n to àgọ́ ìjọsìn, ìkùukùu bo àgọ́ ìjọsìn náà, ìyẹn àgọ́ Ẹ̀rí, àmọ́ láti ìrọ̀lẹ́ títí di àárọ̀, ohun tó rí bí iná wà lórí àgọ́ ìjọsìn náà.
16 Bó ṣe máa ń ṣẹlẹ̀ nìyẹn: Ìkùukùu máa ń bò ó ní ọ̀sán, ohun tó rí bí iná sì máa ń bò ó ní òru.
17 Ìgbàkígbà tí ìkùukùu náà bá kúrò lórí àgọ́ náà, àwọn ọmọ Ísírẹ́lì á gbéra kíákíá, ibi tí ìkùukùu náà bá sì dúró sí ni àwọn ọmọ Ísírẹ́lì máa pàgọ́ sí.
18 Tí Jèhófà bá pàṣẹ fún àwọn ọmọ Ísírẹ́lì pé kí wọ́n gbéra, wọ́n á gbéra, tí Jèhófà bá sì pàṣẹ pé kí wọ́n pàgọ́, wọ́n á pàgọ́. Wọn kì í tú àgọ́ wọn ká ní gbogbo ìgbà tí ìkùukùu náà bá fi wà lórí àgọ́ ìjọsìn.
19 Tí ìkùukùu náà bá wà lórí àgọ́ ìjọsìn fún ọ̀pọ̀ ọjọ́, àwọn ọmọ Ísírẹ́lì máa ń ṣègbọràn sí Jèhófà, wọn ò sì ní tú àgọ́ wọn ká.
20 Nígbà míì, ìkùukùu máa ń wà lórí àgọ́ ìjọsìn fún ọjọ́ mélòó kan. Tí Jèhófà bá pàṣẹ pé kí wọ́n ṣì wà níbi tí wọ́n pàgọ́ sí, wọ́n á ṣe bẹ́ẹ̀, tí Jèhófà bá sì pàṣẹ pé kí wọ́n gbéra, wọ́n á gbéra.
21 Nígbà míì, ó lè má ju ìrọ̀lẹ́ sí àárọ̀ tí ìkùukùu náà á fi dúró, tí ìkùukùu náà bá sì gbéra ní àárọ̀, àwọn èèyàn náà máa gbéra. Ì báà jẹ́ ọ̀sán tàbí òru ni ìkùukùu náà gbéra, àwọn èèyàn náà máa gbéra.
22 Ì báà jẹ́ ọjọ́ méjì, oṣù kan tàbí jù bẹ́ẹ̀ lọ ni ìkùukùu náà fi wà lórí àgọ́ ìjọsìn, àwọn ọmọ Ísírẹ́lì ò ní tú àgọ́ wọn ká, wọn ò sì ní gbéra. Àmọ́ tó bá ti gbéra, àwọn náà á gbéra.
23 Tí Jèhófà bá pàṣẹ pé kí wọ́n pàgọ́, wọ́n á pàgọ́. Tí Jèhófà bá sì pàṣẹ pé kí wọ́n gbéra, wọ́n á gbéra. Wọ́n ń ṣe ojúṣe wọn sí Jèhófà bí Jèhófà ṣe pa á láṣẹ nípasẹ̀ Mósè.
10 Jèhófà wá sọ fún Mósè pé:
2 “Ṣe kàkàkí méjì fún ara rẹ, fàdákà tí wọ́n fi òòlù lù ni kí o fi ṣe é. Kí o máa fi pe àwọn èèyàn náà jọ pọ̀, kí o sì máa fi sọ fún wọn pé kí wọ́n tú àgọ́ wọn ká.
3 Tí wọ́n bá fun kàkàkí méjèèjì, kí gbogbo àpéjọ náà wá sọ́dọ̀ rẹ ní ẹnu ọ̀nà àgọ́ ìpàdé.
4 Tó bá jẹ́ pé kàkàkí kan ni wọ́n fun, àwọn ìjòyè, àwọn olórí ẹgbẹẹgbẹ̀rún ní Ísírẹ́lì nìkan ni kó pé jọ sọ́dọ̀ rẹ.
5 “Tí ẹ bá fi kàkàkí náà fun ìró tó ń lọ sókè sódò, kí àwọn tó pàgọ́ sí apá ìlà oòrùn gbéra.
6 Tí ẹ bá fi kàkàkí náà fun ìró tó ń lọ sókè sódò lẹ́ẹ̀kejì, kí àwọn tó pàgọ́ sí apá gúúsù gbéra. Bí wọ́n á ṣe máa fun kàkàkí náà nìyí ní gbogbo ìgbà tí àwùjọ kọ̀ọ̀kan bá fẹ́ gbéra.
7 “Tí ẹ bá fẹ́ pe àwọn èèyàn náà jọ, kí ẹ fun àwọn kàkàkí náà, àmọ́ kí ẹ má ṣe jẹ́ kí ìró rẹ̀ lọ sókè sódò.
8 Àwọn ọmọ Áárónì, àwọn àlùfáà, ni kó máa fun àwọn kàkàkí náà. Kí ẹ máa lò ó, kó jẹ́ àṣẹ tó máa wà títí lọ fún yín jálẹ̀ àwọn ìran yín.
9 “Tí ẹ bá lọ bá ọ̀tá tó ń ni yín lára jagun ní ilẹ̀ yín, ẹ fi àwọn kàkàkí náà kéde ogun, Jèhófà Ọlọ́run yín yóò sì rántí yín, yóò gbà yín lọ́wọ́ àwọn ọ̀tá yín.
10 “Bákan náà, ní àwọn ọjọ́ ayọ̀ yín, ìyẹn, nígbà àwọn àjọyọ̀ yín àti ní ìbẹ̀rẹ̀ àwọn oṣù yín, kí ẹ fun àwọn kàkàkí náà sórí àwọn ẹbọ sísun àti àwọn ẹbọ ìrẹ́pọ̀ yín; wọ́n máa jẹ́ ohun ìrántí fún yín níwájú Ọlọ́run yín. Èmi ni Jèhófà Ọlọ́run yín.”
11 Ó ṣẹlẹ̀ pé ní ogúnjọ́ oṣù kejì, ọdún kejì, ìkùukùu náà gbéra lórí àgọ́ Ẹ̀rí.
12 Àwọn ọmọ Ísírẹ́lì bẹ̀rẹ̀ sí í kúrò ní aginjù Sínáì, wọ́n tẹ̀ lé ètò tó wà nílẹ̀ nípa bí wọ́n ṣe máa gbéra, ìkùukùu náà sì dúró ní aginjù Páránì.
13 Èyí ni ìgbà àkọ́kọ́ tí wọ́n gbéra bí Jèhófà ṣe pa á láṣẹ nípasẹ̀ Mósè.
14 Ẹ̀yà mẹ́ta ti ibùdó àwọn ọmọ Júdà ló kọ́kọ́ gbéra ní àwùjọ-àwùjọ, Náṣónì ọmọ Ámínádábù sì ni olórí àwùjọ náà.
15 Nétánélì ọmọ Súárì ni olórí àwùjọ ẹ̀yà àwọn ọmọ Ísákà.
16 Élíábù ọmọ Hélónì ni olórí àwùjọ ẹ̀yà àwọn ọmọ Sébúlúnì.
17 Nígbà tí wọ́n tú àgọ́ ìjọsìn palẹ̀, àwọn ọmọ Gẹ́ṣónì àti àwọn ọmọ Mérárì tí wọ́n ru àgọ́ ìjọsìn náà gbéra.
18 Ẹ̀yà mẹ́ta ti ibùdó Rúbẹ́nì wá gbéra ní àwùjọ-àwùjọ, Élísúrì ọmọ Ṣédéúrì sì ni olórí àwùjọ náà.
19 Ṣẹ́lúmíẹ́lì ọmọ Súríṣádáì ni olórí àwùjọ ẹ̀yà àwọn ọmọ Síméónì.
20 Élíásáfù ọmọ Déúélì ni olórí àwùjọ ẹ̀yà àwọn ọmọ Gádì.
21 Àwọn ọmọ Kóhátì tí wọ́n ru àwọn ohun èlò ibi mímọ́ wá gbéra. Wọ́n á ti to àgọ́ ìjọsìn náà tán kí wọ́n tó dé.
22 Ẹ̀yà mẹ́ta ti ibùdó àwọn ọmọ Éfúrémù náà gbéra ní àwùjọ-àwùjọ, Élíṣámà ọmọ Ámíhúdù sì ni olórí àwùjọ náà.
23 Gàmálíẹ́lì ọmọ Pédásúrì ni olórí àwùjọ ẹ̀yà àwọn ọmọ Mánásè.
24 Ábídánì ọmọ Gídéónì sì ni olórí àwùjọ ẹ̀yà àwọn ọmọ Bẹ́ńjámínì.
25 Ẹ̀yà mẹ́ta ti ibùdó àwọn ọmọ Dánì wá gbéra ní àwùjọ-àwùjọ, àwọn ni wọ́n wà lẹ́yìn tí wọ́n ń ṣọ́ gbogbo ibùdó náà. Áhíésérì ọmọ Ámíṣádáì ni olórí àwùjọ náà.
26 Págíẹ́lì ọmọ Ókíránì ni olórí àwùjọ ẹ̀yà àwọn ọmọ Áṣérì.
27 Áhírà ọmọ Énánì ni olórí àwùjọ ẹ̀yà àwọn ọmọ Náfútálì.
28 Bí àwọn ọmọ Ísírẹ́lì àti àwọn àwùjọ wọn ṣe máa ń tò tẹ̀ léra nìyí tí wọ́n bá fẹ́ gbéra.
29 Mósè sọ fún Hóbábù ọmọ Réúẹ́lì ọmọ ilẹ̀ Mídíánì, bàbá ìyàwó Mósè pé: “À ń lọ síbi tí Jèhófà sọ nípa rẹ̀ pé, ‘Èmi yóò fún yín.’ Bá wa lọ, a ó sì tọ́jú rẹ dáadáa, torí Jèhófà ti ṣèlérí àwọn ohun rere fún Ísírẹ́lì.”
30 Àmọ́ ó fèsì pé: “Mi ò ní bá yín lọ. Mo máa pa dà sí ilẹ̀ mi àti sọ́dọ̀ àwọn mọ̀lẹ́bí mi.”
31 Ni Mósè bá sọ fún un pé: “Jọ̀ọ́, má fi wá sílẹ̀, torí o mọ ibi tí a lè pàgọ́ sí nínú aginjù, o sì lè fọ̀nà hàn wá.
32 Tí o bá sì bá wa lọ, ó dájú pé ohun rere èyíkéyìí tí Jèhófà bá ṣe fún wa la máa ṣe fún ọ.”
33 Lẹ́yìn náà, wọ́n bẹ̀rẹ̀ sí í kúrò ní òkè Jèhófà, wọ́n rin ìrìn ọjọ́ mẹ́ta, àpótí májẹ̀mú Jèhófà sì ń lọ níwájú wọn ní ọjọ́ mẹ́tẹ̀ẹ̀ta láti wá ibi ìsinmi fún wọn.
34 Ìkùukùu Jèhófà sì wà lórí wọn ní ọ̀sán nígbà tí wọ́n gbéra ní ibùdó.
35 Nígbàkigbà tí wọ́n bá gbé Àpótí náà, Mósè á sọ pé: “Dìde, Jèhófà, jẹ́ kí àwọn ọ̀tá rẹ tú ká, kí àwọn tó kórìíra rẹ sì sá kúrò níwájú rẹ.”
36 Nígbà tí wọ́n bá sì gbé e kalẹ̀, á sọ pé: “Jèhófà, pa dà sọ́dọ̀ àìmọye ẹgbẹẹgbẹ̀rún Ísírẹ́lì.”
12 Míríámù àti Áárónì wá ń sọ̀rọ̀ tí kò dáa sí Mósè torí ọmọ ilẹ̀ Kúṣì tó fi ṣe aya, torí pé ó fẹ́ ọmọbìnrin ará Kúṣì.
2 Wọ́n ń sọ pé: “Ṣé ẹnu Mósè nìkan ni Jèhófà gbà sọ̀rọ̀ ni? Ṣé kò gbẹnu tiwa náà sọ̀rọ̀ ni?” Jèhófà sì ń fetí sílẹ̀.
3 Ọkùnrin náà, Mósè, ló jẹ́ oníwà pẹ̀lẹ́ jù lọ nínú gbogbo èèyàn tó wà láyé.
4 Lójijì, Jèhófà sọ fún Mósè, Áárónì àti Míríámù pé: “Ẹ̀yin mẹ́tẹ̀ẹ̀ta, ẹ jáde lọ sí àgọ́ ìpàdé.” Àwọn mẹ́tẹ̀ẹ̀ta sì lọ.
5 Jèhófà wá sọ̀ kalẹ̀ wá nínú ọwọ̀n ìkùukùu, ó dúró ní ẹnu ọ̀nà àgọ́, ó sì pe Áárónì àti Míríámù. Àwọn méjèèjì sì bọ́ síwájú.
6 Ó wá sọ pé: “Ẹ jọ̀ọ́, ẹ tẹ́tí kí ẹ gbọ́ mi. Tí wòlíì Jèhófà bá wà láàárín yín, màá jẹ́ kó mọ̀ mí nínú ìran, màá sì bá a sọ̀rọ̀ lójú àlá.
7 Àmọ́ ọ̀rọ̀ ò rí bẹ́ẹ̀ pẹ̀lú Mósè ìránṣẹ́ mi! Ìkáwọ́ rẹ̀ ni gbogbo ilé mi wà.
8 Ojúkojú ni mò ń bá a sọ̀rọ̀, láì fọ̀rọ̀ pa mọ́, kì í ṣe lówelówe; ìrísí Jèhófà ló sì ń rí. Kí wá nìdí tí ẹ̀rù ò fi bà yín láti sọ̀rọ̀ tí kò dáa sí Mósè ìránṣẹ́ mi?”
9 Jèhófà bínú sí wọn gidigidi, ó sì kúrò lọ́dọ̀ wọn.
10 Ìkùukùu wá kúrò lórí àgọ́ náà, wò ó! ẹ̀tẹ̀ tó funfun bíi yìnyín sì bo Míríámù. Ni Áárónì bá yíjú sọ́dọ̀ Míríámù, ó sì rí i pé ẹ̀tẹ̀ ti bò ó.
11 Lẹ́sẹ̀kẹsẹ̀, Áárónì sọ fún Mósè pé: “Mo bẹ̀ ọ́ olúwa mi! Jọ̀ọ́, má ka ẹ̀ṣẹ̀ yìí sí wa lọ́rùn! Ìwà òmùgọ̀ gbáà la hù yìí.
12 Jọ̀ọ́, má ṣe jẹ́ ká fi sílẹ̀ báyìí bí ẹni tó ti kú, tí ìdajì ara rẹ̀ ti jẹrà kí wọ́n tó bí i!”
13 Mósè wá bẹ̀rẹ̀ sí í ké pe Jèhófà, ó ní: “Ọlọ́run, jọ̀ọ́ mú un lára dá! Jọ̀ọ́!”
14 Jèhófà dá Mósè lóhùn pé: “Tó bá jẹ́ bàbá rẹ̀ ló tutọ́ sí i lójú, ǹjẹ́ ọjọ́ méje kọ́ lojú fi máa tì í? Ẹ lọ sé e mọ́ ẹ̀yìn ibùdó fún ọjọ́ méje, lẹ́yìn náà, kí ẹ jẹ́ kó wọlé.”
15 Torí náà, wọ́n sé Míríámù mọ́ ẹ̀yìn ibùdó fún ọjọ́ méje, àwọn èèyàn náà ò sì tú àgọ́ wọn ká títí Míríámù fi pa dà wọlé.
16 Àwọn èèyàn náà wá kúrò ní Hásérótì, wọ́n sì bẹ̀rẹ̀ sí í pàgọ́ sí aginjù Páránì.
15 Jèhófà ń bá ọ̀rọ̀ tó ń sọ fún Mósè lọ pé:
2 “Sọ fún àwọn ọmọ Ísírẹ́lì pé, ‘Tí ẹ bá dé ilẹ̀ tí màá fún yín pé kí ẹ máa gbé
3 tí ẹ sì mú nínú ọ̀wọ́ ẹran tàbí agbo ẹran láti fi ṣe ọrẹ àfinásun sí Jèhófà, ì bàá jẹ́ ẹbọ sísun tàbí ẹbọ tí ẹ rú láti san ẹ̀jẹ́ pàtàkì tàbí ọrẹ àtinúwá tàbí ọrẹ tí ẹ mú wá nígbà àwọn àjọyọ̀ àtìgbàdégbà yín láti mú òórùn dídùn jáde sí Jèhófà,
4 kí ẹni tó ń mú ọrẹ rẹ̀ wá fún Jèhófà tún mú ọrẹ ọkà wá, kó jẹ́ ìyẹ̀fun tó kúnná tí ìwọ̀n rẹ̀ jẹ́ ìdá mẹ́wàá òṣùwọ̀n eéfà, tó pò mọ́ òróró ìlàrin òṣùwọ̀n hínì.
5 Kí o tún fi wáìnì ṣe ọrẹ ohun mímu, kó jẹ́ ìlàrin òṣùwọ̀n hínì pẹ̀lú ẹbọ sísun náà tàbí pẹ̀lú ẹbọ kọ̀ọ̀kan tí ẹ fi akọ ọ̀dọ́ àgùntàn ṣe.
6 Tó bá jẹ́ àgbò lo fẹ́ fi rúbọ, kí o mú ọrẹ ọkà wá, kí ìwọ̀n rẹ̀ jẹ́ ìdá méjì nínú mẹ́wàá ìyẹ̀fun tó kúnná, tí o pò mọ́ òróró ìdá mẹ́ta òṣùwọ̀n hínì.
7 Kí o sì mú wáìnì wá láti ṣe ọrẹ ohun mímu, kó jẹ́ ìdá mẹ́ta òṣùwọ̀n hínì, láti mú òórùn dídùn jáde sí Jèhófà.
8 “‘Àmọ́ tó bá jẹ́ akọ lo mú wá látinú ọ̀wọ́ ẹran láti fi rú ẹbọ sísun tàbí ẹbọ láti fi san ẹ̀jẹ́ pàtàkì tàbí láti fi rú àwọn ẹbọ ìrẹ́pọ̀ fún Jèhófà,
9 kí o tún mú ọrẹ ọkà wá pẹ̀lú akọ ẹran tí o mú wá látinú ọ̀wọ́ ẹran. Kí ìwọ̀n rẹ̀ jẹ́ ìdá mẹ́ta nínú mẹ́wàá òṣùwọ̀n eéfà, kó jẹ́ ìyẹ̀fun tó kúnná tí o pò mọ́ òróró ìdajì òṣùwọ̀n hínì.
10 Kí o tún mú wáìnì wá láti fi ṣe ọrẹ ohun mímu, kó jẹ́ ìdajì òṣùwọ̀n hínì, kí o fi ṣe ọrẹ àfinásun tó ní òórùn dídùn sí Jèhófà.
11 Ohun tí ẹ máa ṣe fún akọ màlúù kọ̀ọ̀kan nìyí tàbí àgbò kọ̀ọ̀kan tàbí ọ̀kọ̀ọ̀kan nínú àwọn akọ ọ̀dọ́ àgùntàn tàbí àwọn ewúrẹ́.
12 Kí ẹ ṣe bẹ́ẹ̀ fún ọ̀kọ̀ọ̀kan, bí wọ́n bá ṣe pọ̀ tó, iyekíye tí ẹ bá mú wá.
13 Bí ẹnì kọ̀ọ̀kan tó jẹ́ ọmọ bíbí Ísírẹ́lì á ṣe máa mú ọrẹ àfinásun wá nìyí, láti mú òórùn dídùn jáde sí Jèhófà.
14 “‘Tí àjèjì kan tí ẹ jọ ń gbé tàbí ẹni tó ti wà láàárín yín láti ìrandíran pẹ̀lú bá fẹ́ ṣe ọrẹ àfinásun, láti mú òórùn dídùn jáde sí Jèhófà, ohun tí ẹ ṣe gẹ́lẹ́ ni kó ṣe.
15 Àṣẹ kan náà ni kí ìjọ yín àti àjèjì tí ẹ jọ ń gbé máa tẹ̀ lé. Yóò jẹ́ àṣẹ tó máa wà títí lọ, jálẹ̀ àwọn ìran yín. Bákan náà ni kí ẹ̀yin àti àjèjì rí níwájú Jèhófà.
16 Òfin kan náà àti ìdájọ́ kan náà ni kí ẹ̀yin àti àjèjì tí ẹ jọ ń gbé máa tẹ̀ lé.’”
17 Jèhófà ń bá ọ̀rọ̀ tó ń sọ fún Mósè lọ pé:
18 “Sọ fún àwọn ọmọ Ísírẹ́lì pé, ‘Tí ẹ bá dé ilẹ̀ tí mò ń mú yín lọ,
19 tí ẹ sì jẹ èyíkéyìí nínú oúnjẹ ilẹ̀ náà, kí ẹ mú ọrẹ wá fún Jèhófà.
20 Kí ẹ mú ọrẹ wá látinú àkọ́so ọkà yín tí ẹ kò lọ̀ kúnná, kí ẹ fi ṣe àwọn búrẹ́dì tó rí bí òrùka. Bí ọrẹ ibi ìpakà ni kí ẹ ṣe mú un wá.
21 Kí ẹ máa fi lára àkọ́so ọkà yín tí ẹ kò lọ̀ kúnná ṣe ọrẹ fún Jèhófà jálẹ̀ àwọn ìran yín.
22 “‘Bó bá wá ṣẹlẹ̀ pé ẹ ṣe àṣìṣe, tí ẹ ò sì pa gbogbo àṣẹ yìí tí Jèhófà sọ fún Mósè mọ́,
23 gbogbo ohun tí Jèhófà pa láṣẹ fún yín nípasẹ̀ Mósè láti ọjọ́ tí Jèhófà ti pàṣẹ àti jálẹ̀ àwọn ìran yín,
24 tó sì jẹ́ pé àṣìṣe ni, tí gbogbo àpéjọ náà ò sì mọ̀, kí gbogbo àpéjọ náà mú akọ ọmọ màlúù kan wá láti fi rú ẹbọ sísun tó máa mú òórùn dídùn jáde sí Jèhófà, pẹ̀lú ọrẹ ọkà rẹ̀ àti ọrẹ ohun mímu rẹ̀ bí ẹ ṣe máa ń ṣe é, pẹ̀lú ọmọ ewúrẹ́ kan láti fi rú ẹbọ ẹ̀ṣẹ̀.
25 Kí àlùfáà ṣe ètùtù fún gbogbo àpéjọ àwọn ọmọ Ísírẹ́lì, wọ́n á sì rí ìdáríjì, torí pé àṣìṣe ni, wọ́n ti mú ọrẹ àfinásun wá fún Jèhófà, wọ́n sì ti mú ẹbọ ẹ̀ṣẹ̀ wọn wá síwájú Jèhófà nítorí àṣìṣe wọn.
26 Gbogbo àpéjọ àwọn ọmọ Ísírẹ́lì àti àjèjì tí wọ́n jọ ń gbé máa rí ìdáríjì, torí pé àṣìṣe ni gbogbo àwọn èèyàn náà ṣe.
27 “‘Tí ẹnikẹ́ni bá ṣèèṣì dẹ́ṣẹ̀, kó mú abo ewúrẹ́ ọlọ́dún kan wá láti fi rú ẹbọ ẹ̀ṣẹ̀.
28 Kí àlùfáà sì ṣe ètùtù fún ẹni tó ṣe àṣìṣe náà, tó ṣẹ̀ láìmọ̀ọ́mọ̀ níwájú Jèhófà, kó lè ṣe ètùtù fún un, ó sì máa rí ìdáríjì.
29 Òfin kan náà ni kí ọmọ ìbílẹ̀ Ísírẹ́lì àti àjèjì tí wọ́n jọ ń gbé máa tẹ̀ lé tí ẹnì kan bá ṣe ohun kan láìmọ̀ọ́mọ̀.
30 “‘Ṣùgbọ́n ẹni tó bá mọ̀ọ́mọ̀ ṣe ohun kan ń kó ẹ̀gàn bá Jèhófà, ì báà jẹ́ ọmọ ìbílẹ̀ tàbí àjèjì, torí náà, ṣe ni kí ẹ pa á, kí ẹ lè mú un kúrò láàárín àwọn èèyàn rẹ̀.
31 Torí pé ó ti tàbùkù sí ọ̀rọ̀ Jèhófà, kò sì pa àṣẹ rẹ̀ mọ́, ẹ gbọ́dọ̀ pa ẹni náà. Ẹ̀ṣẹ̀ rẹ̀ wà lọ́rùn rẹ̀.’”
32 Nígbà tí àwọn ọmọ Ísírẹ́lì wà ní aginjù, wọ́n rí ọkùnrin kan tó ń ṣa igi ní ọjọ́ Sábáàtì.
33 Àwọn tó rí i níbi tó ti ń ṣa igi wá mú un lọ sọ́dọ̀ Mósè àti Áárónì àti gbogbo àpéjọ náà.
34 Wọ́n sì fi sínú àhámọ́, torí òfin ò tíì sọ ohun tí wọ́n máa ṣe fún un.
35 Jèhófà wá sọ fún Mósè pé: “Ẹ gbọ́dọ̀ pa ọkùnrin náà, kí gbogbo àpéjọ sọ ọ́ ní òkúta ní ẹ̀yìn ibùdó.”
36 Torí náà, gbogbo àpéjọ náà mú un lọ sí ẹ̀yìn ibùdó, wọ́n sì sọ ọ́ ní òkúta pa, bí Jèhófà ṣe pa á láṣẹ fún Mósè.
37 Jèhófà wá sọ ọ̀rọ̀ yìí fún Mósè pé:
38 “Sọ fún àwọn ọmọ Ísírẹ́lì pé wọ́n gbọ́dọ̀ máa ṣe wajawaja sí etí aṣọ wọn nísàlẹ̀ jálẹ̀ àwọn ìran wọn, kí wọ́n sì máa fi okùn tín-ín-rín aláwọ̀ búlúù sókè wajawaja tó wà nísàlẹ̀ aṣọ wọn.
39 ‘Kí ẹ máa ṣe wajawaja náà síbẹ̀, kí ẹ lè máa rí i, kó sì máa rán yín létí gbogbo àṣẹ Jèhófà, kí ẹ sì máa pa wọ́n mọ́. Ẹ ò gbọ́dọ̀ tẹ̀ lé ọkàn àti ojú yín tó ń mú kí ẹ lọ ṣe àgbèrè ẹ̀sìn.
40 Èyí á máa rán yín létí, ẹ ó sì máa pa gbogbo àṣẹ mi mọ́, ẹ ó sì wá jẹ́ mímọ́ lójú Ọlọ́run yín.
41 Èmi ni Jèhófà Ọlọ́run yín, ẹni tó mú yín kúrò ní ilẹ̀ Íjíbítì, láti jẹ́ kí ẹ mọ̀ pé èmi ni Ọlọ́run yín. Èmi ni Jèhófà Ọlọ́run yín.’”
19 Jèhófà tún sọ fún Mósè àti Áárónì pé:
2 “Èyí ni àṣẹ tí Jèhófà pa, ‘Sọ fún àwọn ọmọ Ísírẹ́lì pé kí wọ́n mú abo màlúù pupa wá fún ọ, kó jẹ́ èyí tí ara rẹ̀ dá ṣáṣá tí kò ní àbùkù kankan, tí wọn ò sì de àjàgà mọ́ rí.
3 Kí ẹ fún àlùfáà Élíásárì, kó mú un lọ sí ẹ̀yìn ibùdó, kí wọ́n sì pa á níṣojú rẹ̀.
4 Kí àlùfáà Élíásárì wá fi ìka rẹ̀ mú lára ẹ̀jẹ̀ ẹran náà, kó sì wọ́n ẹ̀jẹ̀ rẹ̀ lẹ́ẹ̀méje, sí ọ̀ọ́kán iwájú àgọ́ ìjọsìn.
5 Kí wọ́n wá sun màlúù náà níṣojú rẹ̀. Kí wọ́n sun awọ rẹ̀, ẹran rẹ̀ àti ẹ̀jẹ̀ rẹ̀ pẹ̀lú ìgbẹ́ rẹ̀.
6 Kí àlùfáà wá mú igi kédárì, ewéko hísópù àti òwú aláwọ̀ rírẹ̀dòdò, kó sì jù ú sínú iná tí wọ́n ti ń sun màlúù náà.
7 Kí àlùfáà wá fọ aṣọ rẹ̀, kó sì fi omi wẹ ara rẹ̀, lẹ́yìn náà, ó lè wá sínú ibùdó; àmọ́ àlùfáà náà máa jẹ́ aláìmọ́ títí di alẹ́.
8 “‘Kí ẹni tó sun màlúù náà fi omi fọ aṣọ rẹ̀, kó fi omi wẹ ara rẹ̀, kó sì jẹ́ aláìmọ́ títí di alẹ́.
9 “‘Kí ọkùnrin kan tó mọ́ kó eérú màlúù náà jọ, kó sì kó o sí ibi tó mọ́ lẹ́yìn ibùdó, kí àpéjọ àwọn ọmọ Ísírẹ́lì tọ́jú rẹ̀, kí wọ́n sì máa bù ú sínú omi tí wọ́n á fi ṣe ìwẹ̀mọ́. Ẹbọ ẹ̀ṣẹ̀ ni.
10 Kí ẹni tó kó eérú màlúù náà jọ fọ aṣọ rẹ̀, kó sì jẹ́ aláìmọ́ títí di alẹ́. “‘Kí èyí jẹ́ àṣẹ tí àwọn ọmọ Ísírẹ́lì àti àjèjì tí wọ́n jọ ń gbé á máa tẹ̀ lé títí lọ.
11 Ẹnikẹ́ni tó bá fara kan òkú èèyàn máa jẹ́ aláìmọ́ fún ọjọ́ méje.
12 Kí onítọ̀hún fi omi náà wẹ ara rẹ̀ mọ́ ní ọjọ́ kẹta, yóò sì di mímọ́ ní ọjọ́ keje. Àmọ́ tí kò bá wẹ ara rẹ̀ mọ́ ní ọjọ́ kẹta, kò ní di mímọ́ ní ọjọ́ keje.
13 Ẹnikẹ́ni tó bá fara kan òkú èèyàn èyíkéyìí tí kò sì wẹ ara rẹ̀ mọ́ ti sọ àgọ́ ìjọsìn Jèhófà di aláìmọ́, ṣe ni kí ẹ pa ẹni náà kúrò ní Ísírẹ́lì. Torí pé wọn ò tíì wọ́n omi ìwẹ̀mọ́  sí i lára, ó ṣì jẹ́ aláìmọ́. Àìmọ́ rẹ̀ ṣì wà lára rẹ̀.
14 “‘Òfin tí ẹ máa tẹ̀ lé nìyí tí ẹnì kan bá kú sínú àgọ́: Ẹnikẹ́ni tó bá wọnú àgọ́ náà àti ẹnikẹ́ni tó ti wà nínú àgọ́ náà tẹ́lẹ̀ máa jẹ́ aláìmọ́ fún ọjọ́ méje.
15 Gbogbo ohun èlò tó wà ní ṣíṣí tí wọn ò fi ìdérí dé jẹ́ aláìmọ́.
16 Ẹnikẹ́ni tó bá wà ní pápá tó sì fara kan ẹni tí wọ́n fi idà pa tàbí òkú tàbí egungun èèyàn tàbí ibi ìsìnkú yóò jẹ́ aláìmọ́ fún ọjọ́ méje.
17 Kí wọ́n bá aláìmọ́ náà bù lára eérú ẹbọ ẹ̀ṣẹ̀ tí wọ́n sun, kí wọ́n fi sínú ohun èlò kan, kí wọ́n sì bu omi tó ń ṣàn sí i.
18 Lẹ́yìn náà, kí ẹnì kan tó mọ́ mú ewéko hísópù, kó kì í bọ inú omi náà, kó sì wọ́n ọn sára àgọ́ náà àti gbogbo ohun èlò àti sára àwọn tó wà níbẹ̀ àti sára ẹni tó fara kan egungun tàbí ẹni tí wọ́n pa tàbí òkú tàbí ibi ìsìnkú.
19 Kí ẹni tó mọ́ náà wọ́n ọn sára aláìmọ́ náà ní ọjọ́ kẹta àti ní ọjọ́ keje, kó sì wẹ̀ ẹ́ mọ́ kúrò nínú ẹ̀ṣẹ̀ ní ọjọ́ keje; kó wá fọ aṣọ rẹ̀, kó sì fi omi wẹ̀, yóò sì di mímọ́ ní alẹ́.
20 “‘Àmọ́ tí ẹnì kan bá jẹ́ aláìmọ́, tí kò sì wẹ ara rẹ̀ mọ́, ṣe ni kí ẹ pa ẹni náà kúrò láàárín ìjọ, torí ó ti sọ ibi mímọ́ Jèhófà di aláìmọ́. Aláìmọ́ ni torí wọn ò wọ́n omi ìwẹ̀mọ́ sí i lára.
21 “‘Kí èyí jẹ́ àṣẹ tí wọ́n á máa tẹ̀ lé títí lọ: Kí ẹni tó ń wọ́n omi ìwẹ̀mọ́ fọ aṣọ rẹ̀, kí ẹni tó sì fara kan omi ìwẹ̀mọ́ jẹ́ aláìmọ́ títí di alẹ́.
22 Ohunkóhun tí ẹni tó jẹ́ aláìmọ́ bá fara kàn yóò di aláìmọ́, ẹni tó bá sì fara kàn án yóò jẹ́ aláìmọ́ títí di alẹ́.’”
21 Nígbà tí ọba ìlú Árádì ti ilẹ̀ Kénáánì, tó ń gbé Négébù gbọ́ pé Ísírẹ́lì ti ń gba ọ̀nà Átárímù bọ̀, ó gbéjà ko Ísírẹ́lì, ó sì kó lára wọn lọ.
2 Ísírẹ́lì wá jẹ́ ẹ̀jẹ́ fún Jèhófà pé: “Tí o bá fi àwọn èèyàn yìí lé mi lọ́wọ́, ó dájú pé màá run àwọn ìlú wọn pátápátá.”
3 Jèhófà fetí sí ohùn Ísírẹ́lì, ó sì fi àwọn ọmọ Kénáánì lé wọn lọ́wọ́, wọ́n sì pa àwọn àti àwọn ìlú wọn run pátápátá. Wọ́n wá pe orúkọ ibẹ̀ ní Hóómà.
4 Bí wọ́n ṣe ń bá ìrìn àjò wọn lọ láti Òkè Hóórì, wọ́n gba ọ̀nà Òkun Pupa kọjá, kí wọ́n lè lọ gba ẹ̀yìn ilẹ̀ Édómù, ìrìn àjò náà sì tán àwọn èèyàn náà lókun.
5 Àwọn èèyàn náà wá ń sọ̀rọ̀ sí Ọlọ́run àti Mósè pé: “Kí ló dé tí ẹ kó wa kúrò ní Íjíbítì ká lè wá kú sínú aginjù? Kò sí oúnjẹ, kò sí omi, a sì ti kórìíra oúnjẹ játijàti yìí.”
6 Ni Jèhófà bá rán àwọn ejò olóró sí àwọn èèyàn náà, wọ́n sì ń ṣán àwọn èèyàn náà débi pé ọ̀pọ̀ lára àwọn ọmọ Ísírẹ́lì ló kú.
7 Àwọn èèyàn náà wá bá Mósè, wọ́n sì sọ pé: “A ti ṣẹ̀, torí a ti sọ̀rọ̀ sí Jèhófà àti ìwọ. Bá wa bẹ Jèhófà pé kó mú àwọn ejò náà kúrò lọ́dọ̀ wa.” Mósè sì bá àwọn èèyàn náà bẹ̀bẹ̀.
8 Jèhófà wá sọ fún Mósè pé: “Ṣe ejò kan tó dà bí ejò olóró, kí o sì gbé e kọ́ sára òpó. Tí ejò bá ṣán ẹnikẹ́ni, onítọ̀hún máa ní láti wò ó kó má bàa kú.”
9 Lẹ́sẹ̀kẹsẹ̀, Mósè fi bàbà ṣe ejò kan, ó sì gbé e kọ́ sára òpó náà. Nígbàkigbà tí ejò bá ṣán ẹnì kan, tó sì wo ejò bàbà náà, ẹni náà ò ní kú.
10 Lẹ́yìn náà, àwọn ọmọ Ísírẹ́lì kúrò níbẹ̀, wọ́n sì pàgọ́ sí Óbótì.
11 Wọ́n kúrò ní Óbótì, wọ́n sì pàgọ́ sí Iye-ábárímù, ní aginjù tó dojú kọ Móábù, lápá ìlà oòrùn.
12 Wọ́n kúrò níbẹ̀, wọ́n sì pàgọ́ sí ẹ̀gbẹ́ Àfonífojì Séréédì.
13 Wọ́n kúrò níbẹ̀, wọ́n sì pàgọ́ sí agbègbè Áánónì, tó wà ní aginjù tó bẹ̀rẹ̀ láti ààlà àwọn Ámórì, torí Áánónì ni ààlà Móábù, láàárín Móábù àti àwọn Ámórì.
14 Ìdí nìyẹn tí ìwé Àwọn Ogun Jèhófà fi sọ̀rọ̀ nípa “Fáhébù tó wà ní Súfà àtàwọn àfonífojì Áánónì
15 àti gẹ̀rẹ́gẹ̀rẹ́ àwọn àfonífojì, èyí tó dé ibi tí ìlú Árì wà, títí lọ dé ààlà Móábù.”
16 Lẹ́yìn náà, wọ́n lọ sí Bíà. Èyí ni kànga tí Jèhófà sọ nípa rẹ̀ fún Mósè pé: “Kó àwọn èèyàn náà jọ, kí n sì fún wọn ní omi.”
17 Ìgbà yẹn ni Ísírẹ́lì kọ orin yìí pé: “Sun jáde, ìwọ kànga! Ẹ kọrin sí i!
18 Kànga tí àwọn olórí gbẹ́, tí àwọn ìjòyè láàárín àwọn èèyàn wà, Pẹ̀lú ọ̀pá àṣẹ àtàwọn ọ̀pá tiwọn.” Wọ́n wá gbéra láti aginjù lọ sí Mátánà,
19 láti Mátánà, wọ́n lọ sí Náhálíélì, láti Náhálíélì, wọ́n lọ sí Bámótì.
20 Láti Bámótì, wọ́n lọ sí àfonífojì tó wà ní agbègbè Móábù, ní òkè Písígà, tó kọjú sí Jéṣímónì.
21 Ísírẹ́lì wá ní kí àwọn ìránṣẹ́ lọ bá Síhónì ọba àwọn Ámórì pé:
22 “Jẹ́ ká gba ilẹ̀ rẹ kọjá. A ò ní yà sínú oko tàbí sínú ọgbà àjàrà. A ò ní mu omi inú kànga kankan. Ojú Ọ̀nà Ọba la máa gbà títí a fi máa kọjá ní ilẹ̀ rẹ.”
23 Àmọ́ Síhónì ò jẹ́ kí Ísírẹ́lì gba ilẹ̀ rẹ̀ kọjá. Kàkà bẹ́ẹ̀, Síhónì kó gbogbo àwọn èèyàn rẹ̀ jọ, wọ́n sì lọ gbéjà ko Ísírẹ́lì ní aginjù, nígbà tí wọ́n dé Jáhásì, wọ́n bẹ̀rẹ̀ sí í bá Ísírẹ́lì jà.
24 Àmọ́ Ísírẹ́lì fi idà ṣẹ́gun rẹ̀, ó sì gba ilẹ̀ rẹ̀ láti Áánónì lọ dé Jábókù, nítòsí àwọn ọmọ Ámónì, torí pé ààlà àwọn ọmọ Ámónì ni Jásérì wà.
25 Bí Ísírẹ́lì ṣe gba gbogbo àwọn ìlú yìí nìyẹn, wọ́n wá ń gbé ní gbogbo ìlú àwọn Ámórì, ní Hẹ́ṣíbónì àti gbogbo àrọko rẹ̀.
26 Torí Hẹ́ṣíbónì ni ìlú Síhónì ọba àwọn Ámórì, ẹni tó bá ọba Móábù jà, tó sì gba gbogbo ilẹ̀ rẹ̀ lọ́wọ́ rẹ̀ títí lọ dé Áánónì.
27 Ìdí nìyẹn tí àwọn kan fi máa ń sọ̀rọ̀ àbùkù yìí lówelówe pé: “Wá sí Hẹ́ṣíbónì. Jẹ́ ká kọ́ ìlú Síhónì, ká sì fìdí rẹ̀ múlẹ̀ gbọn-in.
28 Torí iná jáde wá láti Hẹ́ṣíbónì, ọwọ́ iná láti ìlú Síhónì. Ó ti jó Árì ti Móábù run, àwọn olúwa àwọn ibi gíga Áánónì.
29 O gbé, ìwọ Móábù! Ẹ máa pa run, ẹ̀yin ará Kémóṣì! Ó sọ àwọn ọmọkùnrin rẹ̀ di ìsáǹsá, ó sì sọ àwọn ọmọbìnrin rẹ̀ di ẹrú Síhónì, ọba àwọn Ámórì.
30 Ẹ jẹ́ ká ta wọ́n lọ́fà; Hẹ́ṣíbónì máa pa run títí lọ dé Díbónì; Ẹ jẹ́ ká sọ ọ́ di ahoro títí dé Nófà; Iná máa ràn dé Médébà.”
31 Ísírẹ́lì wá ń gbé ní ilẹ̀ àwọn Ámórì.
32 Mósè rán àwọn ọkùnrin kan lọ ṣe amí Jásérì. Wọ́n gba àwọn àrọko rẹ̀, wọ́n sì lé àwọn Ámórì tí wọ́n wà níbẹ̀ kúrò.
33 Lẹ́yìn náà, wọ́n pa dà, wọ́n sì lọ gba ọ̀nà Báṣánì. Ógù ọba Báṣánì àti gbogbo àwọn èèyàn rẹ̀ sì jáde wá gbéjà kò wọ́n ní Édíréì.
34 Jèhófà sọ fún Mósè pé: “Má bẹ̀rù rẹ̀, torí màá fi òun àti gbogbo àwọn èèyàn rẹ̀ àti ilẹ̀ rẹ̀ lé ọ lọ́wọ́, ohun tí o ṣe sí Síhónì, ọba àwọn Ámórì tó gbé ní Hẹ́ṣíbónì gẹ́lẹ́ ni wàá ṣe sí i.”
35 Wọ́n sì bẹ̀rẹ̀ sí í bá òun àti àwọn ọmọ rẹ̀ àti gbogbo èèyàn rẹ̀ jà, títí ìkankan nínú àwọn èèyàn rẹ̀ ò fi ṣẹ́ kù, wọ́n sì gba ilẹ̀ rẹ̀.
22 Àwọn ọmọ Ísírẹ́lì wá gbéra, wọ́n sì pàgọ́ sí aṣálẹ̀ tó tẹ́jú ní Móábù, ní òdìkejì Jọ́dánì láti Jẹ́ríkò.
2 Bálákì ọmọ Sípórì ti rí gbogbo ohun tí Ísírẹ́lì ṣe sí àwọn Ámórì.
3 Ẹ̀rù àwọn èèyàn náà ba Móábù gan-an, torí wọ́n pọ̀ rẹpẹtẹ; kódà jìnnìjìnnì bá Móábù torí àwọn ọmọ Ísírẹ́lì.
4 Móábù wá sọ fún àwọn àgbààgbà Mídíánì pé: “Ìjọ yìí máa jẹ gbogbo ohun tó wà ní àyíká wa run, bí akọ màlúù ṣe máa ń jẹ ewéko inú pápá run.” Bálákì ọmọ Sípórì ni ọba Móábù nígbà yẹn.
5 Ó ní kí àwọn ìránṣẹ́ lọ sọ́dọ̀ Báláámù ọmọ Béórì ní Pétórì, èyí tó wà lẹ́gbẹ̀ẹ́ Odò ní ìlú ìbílẹ̀ rẹ̀. Ó sọ pé kí wọ́n pè é wá, ó ní: “Wò ó! Àwọn èèyàn kan ti wá láti Íjíbítì. Wò ó! Wọ́n bo ilẹ̀, iwájú mi gan-an ni wọ́n sì ń gbé.
6 Torí náà, jọ̀ọ́ wá bá mi gégùn-ún fún àwọn èèyàn yìí, torí wọ́n lágbára jù mí lọ. Bóyá màá lè ṣẹ́gun wọn, kí n sì lé wọn kúrò ní ilẹ̀ náà, torí ó dá mi lójú pé ẹni tí o bá súre fún máa rí ìbùkún gbà, ègún sì máa wà lórí ẹni tí o bá gégùn-ún fún.”
7 Torí náà, àwọn àgbààgbà Móábù àtàwọn àgbààgbà Mídíánì mú owó ìwoṣẹ́ dání, wọ́n rìnrìn àjò lọ sọ́dọ̀ Báláámù, wọ́n sì jíṣẹ́ Bálákì fún un.
8 Ó wá sọ fún wọn pé: “Ẹ sùn síbí mọ́jú, ohunkóhun tí Jèhófà bá sọ fún mi, màá wá sọ fún yín.” Àwọn ìjòyè Móábù sì dúró sọ́dọ̀ Báláámù.
9 Ọlọ́run wá sọ́dọ̀ Báláámù, ó sì bi í pé: “Àwọn ọkùnrin wo ló wà lọ́dọ̀ rẹ yìí?”
10 Báláámù dá Ọlọ́run tòótọ́ lóhùn pé: “Bálákì ọmọ Sípórì, ọba Móábù ló ránṣẹ́ sí mi pé,
11 ‘Wò ó! Àwọn tó ń jáde bọ̀ láti Íjíbítì bo ilẹ̀. Wá bá mi gégùn-ún fún wọn. Bóyá màá lè bá wọn jà, kí n sì lé wọn kúrò.’”
12 Àmọ́ Ọlọ́run sọ fún Báláámù pé: “O ò gbọ́dọ̀ tẹ̀ lé wọn lọ. O ò gbọ́dọ̀ gégùn-ún fún àwọn èèyàn náà, torí ẹni ìbùkún ni wọ́n.”
13 Nígbà tí ilẹ̀ mọ́, Báláámù dìde, ó sì sọ fún àwọn ìjòyè Bálákì pé: “Ẹ máa lọ sí ilẹ̀ yín, torí Jèhófà ò jẹ́ kí n bá yín lọ.”
14 Àwọn ìjòyè Móábù wá kúrò níbẹ̀, wọ́n sì pa dà sọ́dọ̀ Bálákì, wọ́n sọ fún un pé: “Báláámù ní òun ò ní tẹ̀ lé wa.”
15 Àmọ́ Bálákì tún rán àwọn ìjòyè míì tí wọ́n pọ̀, tí wọ́n sì tún kà sí pàtàkì ju àwọn ti àkọ́kọ́ lọ.
16 Wọ́n wá sọ́dọ̀ Báláámù, wọ́n sì sọ fún un pé: “Ohun tí Bálákì ọmọ Sípórì sọ nìyí, ‘Jọ̀ọ́, má ṣe jẹ́ kí ohunkóhun dí ọ lọ́wọ́ láti wá sọ́dọ̀ mi,
17 torí màá dá ọ lọ́lá gan-an, ohunkóhun tí o bá sì ní kí n ṣe ni màá ṣe. Torí náà, jọ̀ọ́ máa bọ̀, wá bá mi gégùn-ún fún àwọn èèyàn yìí.’”
18 Àmọ́ Báláámù dá àwọn ìránṣẹ́ Bálákì lóhùn pé: “Bí Bálákì bá tiẹ̀ fún mi ní ilé rẹ̀ tí fàdákà àti wúrà kún inú rẹ̀, mi ò ní ṣe ohunkóhun tó ta ko àṣẹ Jèhófà Ọlọ́run mi, bó ti wù kó kéré tàbí kó pọ̀ tó.
19 Àmọ́ ẹ jọ̀ọ́, ẹ tún sun ibí mọ́jú, kí n lè mọ ohun tí Jèhófà tún máa sọ fún mi.”
20 Ọlọ́run wá bá Báláámù ní òru, ó sì sọ fún un pé: “Bó bá jẹ́ pé àwọn ọkùnrin yìí fẹ́ kí o tẹ̀ lé àwọn ni, tẹ̀ lé wọn. Àmọ́ ohun tí mo bá sọ fún ọ pé kí o sọ nìkan ni kí o sọ.”
21 Báláámù wá dìde nígbà tí ilẹ̀ mọ́, ó de ohun tí wọ́n fi ń jókòó mọ́ kẹ́tẹ́kẹ́tẹ́ rẹ̀, ó sì tẹ̀ lé àwọn ìjòyè Móábù.
22 Àmọ́ Ọlọ́run bínú sí i gidigidi torí pé ó ń lọ, áńgẹ́lì Jèhófà sì dúró ní ojú ọ̀nà láti dí i lọ́nà. Báláámù wà lórí kẹ́tẹ́kẹ́tẹ́ rẹ̀, méjì lára àwọn ìránṣẹ́ rẹ̀ ni wọ́n sì jọ ń lọ.
23 Nígbà tí kẹ́tẹ́kẹ́tẹ́ náà rí áńgẹ́lì Jèhófà tó dúró sójú ọ̀nà, tó ti fa idà yọ, kẹ́tẹ́kẹ́tẹ́ náà fẹ́ yà kúrò lọ́nà kó lè gba inú igbó. Àmọ́ Báláámù bẹ̀rẹ̀ sí í lu kẹ́tẹ́kẹ́tẹ́ náà kó lè dá a pa dà sójú ọ̀nà.
24 Áńgẹ́lì Jèhófà wá lọ dúró sí ọ̀nà tóóró kan láàárín ọgbà àjàrà méjì, ògiri olókùúta sì wà ní ẹ̀gbẹ́ méjèèjì.
25 Nígbà tí kẹ́tẹ́kẹ́tẹ́ náà rí áńgẹ́lì Jèhófà, ó bẹ̀rẹ̀ sí í rún ara rẹ̀ mọ́ ògiri náà, ó sì gbá ẹsẹ̀ Báláámù mọ́ ògiri náà, Báláámù wá túbọ̀ ń lù ú.
26 Áńgẹ́lì Jèhófà tún wá kúrò níbẹ̀, ó sì lọ dúró ní ibi tóóró kan tí kò ti sí àyè láti yà sí ọ̀tún tàbí sí òsì.
27 Nígbà tí kẹ́tẹ́kẹ́tẹ́ náà rí áńgẹ́lì Jèhófà, ó dùbúlẹ̀ lábẹ́ Báláámù, inú wá bí Báláámù gan-an, ó sì ń fi ọ̀pá rẹ̀ lu kẹ́tẹ́kẹ́tẹ́ náà.
28 Nígbẹ̀yìn-gbẹ́yín, Jèhófà mú kí kẹ́tẹ́kẹ́tẹ́ náà sọ̀rọ̀, ó sì sọ fún Báláámù pé: “Kí ni mo ṣe fún ọ tí o fi ń lù mí lẹ́ẹ̀mẹta yìí?”
29 Báláámù fún kẹ́tẹ́kẹ́tẹ́ náà lésì pé: “Torí o ti jẹ́ kí n máa ṣe bí òpònú ni. Ká ní idà wà lọ́wọ́ mi ni, ǹ bá ti pa ọ́ dà nù!”
30 Kẹ́tẹ́kẹ́tẹ́ náà wá sọ fún Báláámù pé: “Ṣebí èmi ni kẹ́tẹ́kẹ́tẹ́ rẹ tí o ti ń gùn ní gbogbo ọjọ́ ayé rẹ títí dòní? Ṣé mo ti ṣe báyìí sí ọ rí ni?” Ó dáhùn pé: “Rárá!”
31 Jèhófà wá la Báláámù lójú, ó sì rí áńgẹ́lì Jèhófà tó dúró sójú ọ̀nà, tó sì ti fa idà yọ. Lẹ́sẹ̀kẹsẹ̀, ó tẹrí ba, ó sì dojú bolẹ̀.
32 Áńgẹ́lì Jèhófà wá sọ fún un pé: “Kí ló dé tí o fi lu kẹ́tẹ́kẹ́tẹ́ rẹ lẹ́ẹ̀mẹta yìí? Wò ó! Ṣe ni èmi fúnra mi jáde wá, kí n lè dí ọ lọ́nà, torí pé ohun tí o fẹ́ ṣe ta ko ohun tí mo fẹ́.
33 Kẹ́tẹ́kẹ́tẹ́ náà rí mi, ó sì fẹ́ yà fún mi lẹ́ẹ̀mẹta yìí. Ká ní kò yà fún mi ni, ǹ bá ti pa ọ́ báyìí! Màá sì dá kẹ́tẹ́kẹ́tẹ́ náà sí.”
34 Báláámù wá sọ fún áńgẹ́lì Jèhófà pé: “Mo ti ṣẹ̀, torí mi ò mọ̀ pé ìwọ lo dúró sójú ọ̀nà láti pàdé mi. Tó bá jẹ́ pé inú rẹ ò dùn sí i, màá pa dà.”
35 Àmọ́ áńgẹ́lì Jèhófà sọ fún Báláámù pé: “Máa tẹ̀ lé àwọn ọkùnrin náà lọ, àmọ́ ohun tí mo bá sọ fún ọ nìkan ni kí o sọ.” Báláámù wá ń bá àwọn ìjòyè Bálákì lọ.
36 Nígbà tí Bálákì gbọ́ pé Báláámù ti dé, ẹsẹ̀kẹsẹ̀ ló lọ pàdé rẹ̀ ní ìlú Móábù, èyí tó wà ní etí Áánónì, ní ààlà ilẹ̀ náà.
37 Bálákì wá bi Báláámù pé: “Ṣebí mo ránṣẹ́ pè ọ́? Kí ló dé tó ò fi wá bá mi? Ṣó o rò pé mi ò lè dá ọ lọ́lá gan-an ni?”
38 Báláámù dá Bálákì lóhùn pé: “Ó dáa, mo ṣáà ti dé báyìí. Àmọ́ ṣé mo wá lè dá sọ ohunkóhun? Ọ̀rọ̀ tí Ọlọ́run bá fi sí mi lẹ́nu nìkan ni màá sọ.”
39 Báláámù wá tẹ̀ lé Bálákì lọ, wọ́n sì dé Kiriati-húsótì.
40 Bálákì fi màlúù àti àgùntàn rúbọ, ó sì fi lára rẹ̀ ránṣẹ́ sí Báláámù àtàwọn ìjòyè tó wà lọ́dọ̀ rẹ̀.
41 Nígbà tí ilẹ̀ mọ́, Bálákì mú Báláámù gòkè lọ sí Bamoti-báálì; ibẹ̀ ló ti rí gbogbo àwọn èèyàn náà.
23 Báláámù wá sọ fún Bálákì pé: “Mọ pẹpẹ méje sí ibí yìí, kí o sì ṣètò akọ màlúù méje àti àgbò méje sílẹ̀ fún mi.”
2 Ojú ẹsẹ̀ ni Bálákì ṣe ohun tí Báláámù sọ gẹ́lẹ́. Bálákì àti Báláámù sì fi akọ màlúù kan àti àgbò kan rúbọ lórí pẹpẹ kọ̀ọ̀kan.
3 Báláámù wá sọ fún Bálákì pé: “Dúró síbí, nídìí ẹbọ sísun rẹ, èmi á sì lọ. Bóyá Jèhófà máa kàn sí mi. Màá jẹ́ kí o mọ ohunkóhun tó bá fi hàn mí.” Ó wá lọ sórí òkè kan tí ohunkóhun kò hù níbẹ̀.
4 Ọlọ́run kàn sí Báláámù, ó sì sọ fún Ọlọ́run pé: “Mo ti to pẹpẹ méje, mo sì ti fi akọ màlúù kan àti àgbò kan rúbọ lórí pẹpẹ kọ̀ọ̀kan.”
5 Jèhófà fi ọ̀rọ̀ yìí sí Báláámù lẹ́nu pé: “Pa dà sọ́dọ̀ Bálákì, ohun tí wàá sì sọ fún un nìyí.”
6 Ó wá pa dà, ó sì rí i pé Bálákì àti gbogbo ìjòyè Móábù dúró sí ẹ̀gbẹ́ ẹbọ sísun rẹ̀.
7 Ó wá sọ̀rọ̀ lówelówe pé: “Bálákì ọba Móábù mú mi wá láti Árámù, Láti àwọn òkè ìlà oòrùn: ‘Wá bá mi gégùn-ún fún Jékọ́bù. Àní, wá dá Ísírẹ́lì lẹ́bi.’
8 Ṣé kí n wá lọ gégùn-ún fún àwọn tí Ọlọ́run ò fi gégùn-ún ni? Àbí kí n lọ dẹ́bi fún àwọn tí Jèhófà kò dá lẹ́bi?
9 Mo rí wọn látorí àwọn àpáta, Mo sì rí wọn látorí àwọn òkè. Ibẹ̀ ni wọ́n pàgọ́ sí láwọn nìkan bí àwùjọ; Wọn ò ka ara wọn mọ́ àwọn orílẹ̀-èdè.
10 Ta ló lè ka àwọn ọmọ Jékọ́bù tí wọ́n pọ̀ bí iyanrìn, Ta ló tiẹ̀ lè ka ìdá mẹ́rin Ísírẹ́lì? Jẹ́ kí n kú ikú olódodo, Sì jẹ́ kí ìgbẹ̀yìn mi rí bíi tiwọn.”
11 Bálákì wá sọ fún Báláámù pé: “Kí lo ṣe sí mi yìí? Mo mú ọ wá kí o lè gégùn-ún fún àwọn ọ̀tá mi, àmọ́ ṣe lo kàn wá ń súre fún wọn.”
12 Ó dá a lóhùn pé: “Ṣé kí n má sọ ohun tí Jèhófà bá fi sí mi lẹ́nu ni?”
13 Bálákì sọ fún un pé: “Jọ̀ọ́, jẹ́ ká lọ sí ibòmíì tí o ti lè rí wọn. Díẹ̀ nínú wọn ni wàá rí; o ò ní rí gbogbo wọn. Bá mi gégùn-ún fún wọn láti ibẹ̀.”
14 Torí náà, ó mú un lọ sí pápá Sófímù, ní orí Písígà, ó mọ pẹpẹ méje, ó sì fi akọ màlúù kan àti àgbò kan rúbọ lórí pẹpẹ kọ̀ọ̀kan.
15 Báláámù wá sọ fún Bálákì pé: “Dúró síbí, nídìí ẹbọ sísun rẹ, sì jẹ́ kí n kàn sí I níbẹ̀ yẹn.”
16 Jèhófà wá kàn sí Báláámù, ó sì fi ọ̀rọ̀ yìí sí i lẹ́nu pé: “Pa dà sọ́dọ̀ Bálákì, ohun tí wàá sì sọ nìyí.”
17 Torí náà, ó wá sọ́dọ̀ rẹ̀, ó sì rí i pé ó dúró ní ẹ̀gbẹ́ ẹbọ sísun rẹ̀, àwọn ìjòyè Móábù sì wà lọ́dọ̀ rẹ̀. Bálákì bi í pé: “Kí ni Jèhófà sọ?”
18 Ó wá sọ̀rọ̀ lówelówe pé: “Dìde Bálákì, kí o sì fetí sílẹ̀. Tẹ́tí sí mi, ìwọ ọmọ Sípórì.
19 Ọlọ́run kì í ṣe èèyàn lásánlàsàn tó máa ń parọ́, Tàbí ọmọ èèyàn tó máa ń yí èrò pa dà. Tó bá sọ ohun kan, ṣé kò ní ṣe é? Tó bá sì sọ̀rọ̀, ǹjẹ́ kò ní mú un ṣẹ?
20 Wò ó! A ti mú mi wá súre; Ní báyìí, Ó ti súre, mi ò sì lè yí i pa dà.
21 Kò fàyè gba agbára òkùnkùn èyíkéyìí láti bá Jékọ́bù jà, Kò sì gbà kí wàhálà kankan dé bá Ísírẹ́lì. Jèhófà Ọlọ́run rẹ̀ wà pẹ̀lú wọn, Wọ́n sì ń pòkìkí rẹ̀ bí ọba láàárín wọn.
22 Ọlọ́run ń mú wọn kúrò ní Íjíbítì. Ó dà bí ìwo akọ màlúù igbó fún wọn.
23 Torí kò sí ẹni tó lè ríran ìparun sí Jékọ́bù, Bẹ́ẹ̀ ni ẹnikẹ́ni kò lè woṣẹ́ ibi sí Ísírẹ́lì. Ní àkókò yìí, wọ́n á máa sọ nípa Jékọ́bù àti Ísírẹ́lì pé: ‘Ẹ wo ohun tí Ọlọ́run ṣe!’
24 Àwọn èèyàn yìí yóò dìde bíi kìnnìún, Bíi kìnnìún ni yóò gbé ara rẹ̀ sókè. Kò ní dùbúlẹ̀ títí yóò fi jẹ ẹran tó bá mú Tó sì máa mu ẹ̀jẹ̀ àwọn tó bá pa.”
25 Bálákì wá sọ fún Báláámù pé: “Tó ò bá ti lè gégùn-ún kankan fún un, kò tún yẹ kí o máa súre fún un.”
26 Báláámù fèsì pé: “Ṣebí mo ti sọ fún ọ pé, ‘Gbogbo ohun tí Jèhófà bá sọ ni màá ṣe’?”
27 Bálákì sọ fún Báláámù pé: “Jọ̀ọ́ tẹ̀ lé mi, jẹ́ kí n tún mú ọ lọ sí ibòmíì. Bóyá Ọlọ́run tòótọ́ máa gbà pé kí o bá mi gégùn-ún fún un láti ibẹ̀.”
28 Bálákì wá mú Báláámù lọ sí orí òkè Péórì, tó dojú kọ Jéṣímónì.
29 Báláámù wá sọ fún Bálákì pé: “Mọ pẹpẹ méje sí ibí yìí, kí o sì pèsè akọ màlúù méje àti àgbò méje sílẹ̀ fún mi.”
30 Bálákì wá ṣe ohun tí Báláámù sọ gẹ́lẹ́, ó sì fi akọ màlúù kan àti àgbò kan rúbọ lórí pẹpẹ kọ̀ọ̀kan.
24 Nígbà tí Báláámù wá rí i ó wu Jèhófà láti súre fún Ísírẹ́lì, kò tún lọ wá bó ṣe máa ríran ìparun mọ́, àmọ́ ó yíjú sí aginjù.
2 Nígbà tí Báláámù wòkè tó sì rí i tí Ísírẹ́lì pàgọ́ wọn ní ẹ̀yà-ẹ̀yà, ẹ̀mí Ọlọ́run wá bà lé e.
3 Ó sì sọ̀rọ̀ lówelówe pé: “Ọ̀rọ̀ Báláámù ọmọ Béórì, Àti ọ̀rọ̀ ẹnu ọkùnrin tí ojú rẹ̀ ti là,
4 Ọ̀rọ̀ ẹni tó ń gbọ́ ọ̀rọ̀ Ọlọ́run, Tó rí ìran Olódùmarè, Tó wólẹ̀ nígbà tí ojú rẹ̀ là:
5 Àwọn àgọ́ rẹ mà rẹwà o, ìwọ Jékọ́bù, Àwọn ibùgbé rẹ, ìwọ Ísírẹ́lì!
6 Wọ́n tẹ́ lọ rẹrẹ bí àwọn àfonífojì, Bí àwọn ọgbà tó wà létí odò, Bí àwọn ewéko álóè tí Jèhófà gbìn, Bí àwọn igi kédárì létí omi.
7 Omi ń sun látinú àwọn korobá rẹ̀ méjì tí wọ́n fi awọ ṣe, Etí omi ló sì gbin àwọn irúgbìn rẹ̀ sí. Ọba rẹ̀ pẹ̀lú yóò ju Ágágì lọ, Wọ́n á sì gbé ìjọba rẹ̀ ga.
8 Ọlọ́run ń mú un kúrò ní Íjíbítì. Ó dà bí ìwo akọ màlúù igbó fún wọn. Ó máa jẹ àwọn orílẹ̀-èdè run, àwọn tó ń ni ín lára, Ó máa jẹ egungun wọn run, ó sì máa fi àwọn ọfà rẹ̀ run wọ́n.
9 Ó ti dùbúlẹ̀, ó sùn sílẹ̀ bíi kìnnìún, Bíi kìnnìún, ta ló láyà láti jí i? Ìbùkún ni fún àwọn tó ń súre fún ọ, Ègún sì ni fún àwọn tó ń gégùn-ún fún ọ.”
10 Inú wá bí Bálákì sí Báláámù gan-an. Bálákì wá fi ìbínú pàtẹ́wọ́, ó sì sọ fún Báláámù pé: “Torí kí o lè gégùn-ún fún àwọn ọ̀tá mi ni mo ṣe pè ọ́  wá, àmọ́ ṣe lo kàn ń súre fún wọn lẹ́ẹ̀mẹta yìí.
11 Ó yá, tètè pa dà sílé. Mo fẹ́ dá ọ lọ́lá gan-an tẹ́lẹ̀ ni, àmọ́ wò ó! Jèhófà ò jẹ́ kí n dá ọ lọ́lá.”
12 Báláámù dá Bálákì lóhùn pé: “Ṣebí mo sọ fún àwọn tí o rán pé,
13 ‘Bí Bálákì bá tiẹ̀ fún mi ní ilé rẹ̀ tí fàdákà àti wúrà kún inú rẹ̀, mi ò kàn ní ṣe ohunkóhun tó wù mí, tó lòdì sí àṣẹ Jèhófà, bóyá ó dáa tàbí kò dáa. Ọ̀rọ̀ tí Jèhófà bá sọ fún mi nìkan ni màá sọ’?
14 Ní báyìí, mo fẹ́ pa dà sọ́dọ̀ àwọn èèyàn mi. Wá, jẹ́ kí n sọ fún ọ, ohun tí àwọn èèyàn yìí máa ṣe fún àwọn èèyàn rẹ lọ́jọ́ iwájú.”
15 Ó wá sọ̀rọ̀ lówelówe pé: “Ọ̀rọ̀ Báláámù ọmọ Béórì, Àti ọ̀rọ̀ ẹnu ọkùnrin tí ojú rẹ̀ ti là,
16 Ọ̀rọ̀ ẹni tó ń gbọ́ ọ̀rọ̀ Ọlọ́run, Àti ẹni tó ní ìmọ̀ Ẹni Gíga Jù Lọ, Ó rí ìran Olódùmarè Nígbà tó wólẹ̀, tí ojú rẹ̀ là:
17 Màá rí i, àmọ́ kì í ṣe báyìí; Màá wò ó, àmọ́ kò tíì yá. Ìràwọ̀ kan máa ti ọ̀dọ̀ Jékọ́bù wá, Ọ̀pá àṣẹ kan sì máa dìde láti Ísírẹ́lì. Ó sì dájú pé ó máa fọ́ iwájú orí Móábù sí wẹ́wẹ́ Àti agbárí gbogbo àwọn ọmọ ìdàrúdàpọ̀.
18 Édómù sì máa di ohun ìní, Àní, Séírì máa di ohun ìní àwọn ọ̀tá rẹ̀, Bí Ísírẹ́lì ṣe ń fi hàn pé òun nígboyà.
19 Ẹnì kan yóò ti ọ̀dọ̀ Jékọ́bù wá, tí yóò máa ṣẹ́gun lọ, Yóò sì pa ẹnikẹ́ni tó bá yè bọ́ nínú ìlú náà run.”
20 Nígbà tó rí Ámálékì, ó ń bá ọ̀rọ̀ rẹ̀ lọ lówelówe pé: “Ámálékì ni àkọ́kọ́ nínú àwọn orílẹ̀-èdè, Àmọ́ ṣe ló máa ṣègbé nígbẹ̀yìn-gbẹ́yín.”
21 Nígbà tó rí àwọn Kénì, ó ń bá ọ̀rọ̀ rẹ̀ lọ lówelówe pé: “Ibùgbé rẹ ní ààbò, orí àpáta sì ni ilé rẹ fìkàlẹ̀ sí.
22 Àmọ́ ẹnì kan máa sun Kénì kanlẹ̀. Ìgbà mélòó ló kù tí Ásíríà fi máa kó ọ lẹ́rú?”
23 Ó ń bá ọ̀rọ̀ rẹ̀ lọ lówelówe pé: “Ó mà ṣe o! Ta ló máa yè bọ́ tí Ọlọ́run bá ṣe èyí?
24 Àwọn ọkọ̀ òkun máa wá láti etíkun Kítímù, Wọ́n á sì fìyà jẹ Ásíríà, Wọ́n á tún fìyà jẹ Ébérì. Àmọ́ ṣe lòun náà máa ṣègbé pátápátá.”
25 Báláámù wá dìde, ó sì lọ, ó pa dà síbi tó ti wá. Bálákì náà sì bá ọ̀nà tirẹ̀ lọ.
25 Nígbà tí àwọn ọmọ Ísírẹ́lì ń gbé ní Ṣítímù, wọ́n bẹ̀rẹ̀ sí í bá àwọn ọmọbìnrin Móábù ṣe ìṣekúṣe.
2 Àwọn obìnrin náà pè wọ́n síbi àwọn ẹbọ tí wọ́n ń rú sí àwọn ọlọ́run wọn, àwọn èèyàn náà wá bẹ̀rẹ̀ sí í jẹ, wọ́n sì ń forí balẹ̀ fún àwọn ọlọ́run wọn.
3 Bí Ísírẹ́lì ṣe bẹ̀rẹ̀ sí í bá wọn jọ́sìn Báálì Péórì nìyẹn, inú sì bí Jèhófà gidigidi sí Ísírẹ́lì.
4 Torí náà, Jèhófà sọ fún Mósè pé: “Mú gbogbo àwọn olórí nínú àwọn èèyàn yìí, kí o sì gbé wọn kọ́ síwájú Jèhófà ní ọ̀sán gangan, kí inú tó ń bí Jèhófà gidigidi sí Ísírẹ́lì lè rọlẹ̀.”
5 Mósè wá sọ fún àwọn onídàájọ́ ní Ísírẹ́lì pé: “Kí kálukù yín pa àwọn èèyàn rẹ̀ tó bá wọn jọ́sìn Báálì Péórì.”
6 Ìgbà yẹn gan-an ni ọmọ Ísírẹ́lì kan wá mú obìnrin Mídíánì kan wá sí tòsí ibi tí àwọn èèyàn rẹ̀ wà, níṣojú Mósè àti gbogbo àpéjọ Ísírẹ́lì, nígbà tí wọ́n ń sunkún ní ẹnu ọ̀nà àgọ́ ìpàdé.
7 Nígbà tí Fíníhásì ọmọ Élíásárì ọmọ àlùfáà Áárónì rí i, ojú ẹsẹ̀ ló dìde láàárín àpéjọ náà, ó sì mú ọ̀kọ̀ kan dání.
8 Ló bá tẹ̀ lé ọkùnrin Ísírẹ́lì náà wọnú àgọ́, ó sì gún àwọn méjèèjì ní àgúnyọ, ó gún ọkùnrin Ísírẹ́lì náà àti obìnrin náà níbi ẹ̀yà ìbímọ rẹ̀. Bí àjàkálẹ̀ àrùn tó kọ lu àwọn ọmọ Ísírẹ́lì ṣe dáwọ́ dúró nìyẹn.
9 Iye àwọn tí àjàkálẹ̀ àrùn náà pa jẹ́ ẹgbẹ̀rún mẹ́rìnlélógún (24,000).
10 Jèhófà wá sọ fún Mósè pé:
11 “Fíníhásì ọmọ Élíásárì ọmọ àlùfáà Áárónì ti jẹ́ kí inú tó ń bí mi sí àwọn ọmọ Ísírẹ́lì rọlẹ̀ torí pé kò fàyè gba bíbá mi díje rárá láàárín wọn. Ìdí nìyẹn ti mi ò fi pa àwọn ọmọ Ísírẹ́lì run bó tiẹ̀ jẹ́ pé mo sọ fún wọn pé èmi nìkan ṣoṣo ni wọ́n gbọ́dọ̀ máa sìn.
12 Torí náà, sọ pé, ‘Màá bá a dá májẹ̀mú àlàáfíà.
13 Yóò sì jẹ́ májẹ̀mú iṣẹ́ àlùfáà tó máa wà pẹ́ títí fún òun àti àtọmọdọ́mọ rẹ̀, torí pé kò fàyè gba bíbá Ọlọ́run rẹ̀ díje, ó sì ṣe ètùtù fún àwọn ọmọ Ísírẹ́lì.’”
14 Ó ṣẹlẹ̀ pé, orúkọ ọmọ Ísírẹ́lì tí wọ́n pa pẹ̀lú ọmọbìnrin Mídíánì náà ni Símírì ọmọ Sálù, ìjòyè agbo ilé bàbá àwọn ọmọ Síméónì.
15 Orúkọ obìnrin ọmọ Mídíánì tí wọ́n pa ni Kọ́síbì ọmọ Súúrì tó jẹ́ olórí àwọn agbo ilé, ní ìdílé kan ní Mídíánì.
16 Jèhófà wá sọ fún Mósè pé:
17 “Ẹ lọ gbéjà ko àwọn ọmọ Mídíánì, kí ẹ sì ṣá wọn balẹ̀,
18 torí wọ́n ti ń dọ́gbọ́n gbéjà kò yín bí wọ́n ṣe fi ẹ̀tàn mú yín nínú ohun tó ṣẹlẹ̀ nínú ọ̀rọ̀ Péórì àti ọ̀rọ̀ Kọ́síbì ọmọ ìjòyè Mídíánì, arábìnrin wọn tí ẹ pa lọ́jọ́ tí àjàkálẹ̀ àrùn kọ lù yín torí ọ̀rọ̀ Péórì.”
27 Àwọn ọmọ Sélóféhádì wá sí tòsí, Sélóféhádì yìí ni ọmọ Héfà, ọmọ Gílíádì, ọmọ Mákírù, ọmọ Mánásè, látọ̀dọ̀ àwọn ìdílé Mánásè ọmọ Jósẹ́fù. Orúkọ àwọn ọmọ Sélóféhádì ni Málà, Nóà, Hógílà, Mílíkà àti Tírísà.
2 Wọ́n dúró síwájú Mósè, àlùfáà Élíásárì, àwọn ìjòyè àti gbogbo àpéjọ náà ní ẹnu ọ̀nà àgọ́ ìpàdé, wọ́n sì sọ pé:
3 “Bàbá wa ti kú ní aginjù, àmọ́ kò sí lára àwọn tó gbìmọ̀ pọ̀ láti ta ko Jèhófà, àwọn tó ti Kórà lẹ́yìn. Torí ẹ̀ṣẹ̀ rẹ̀ ló ṣe kú, kò sì ní ọmọkùnrin kankan.
4 Kí ló dé tí orúkọ bàbá wa fi máa pa rẹ́ nínú ìdílé rẹ̀ torí pé kò bímọ ọkùnrin? Fún wa ní ohun ìní láàárín àwọn arákùnrin bàbá wa.”
5 Mósè wá mú ọ̀rọ̀ wọn tọ Jèhófà lọ.
6 Jèhófà sọ fún Mósè pé:
7 “Òótọ́ làwọn ọmọ Sélóféhádì sọ. Rí i pé o fún wọn ní ohun ìní tí wọ́n lè jogún láàárín àwọn arákùnrin bàbá wọn, kí o sì mú kí ogún bàbá wọn di tiwọn.
8 Kí o wá sọ fún àwọn ọmọ Ísírẹ́lì pé, ‘Tí ọkùnrin kan bá kú láì bímọ ọkùnrin, kí ẹ jẹ́ kí ogún rẹ̀ di ti ọmọbìnrin rẹ̀.
9 Tí kò bá sì bímọ obìnrin, kí ẹ fún àwọn arákùnrin rẹ̀ ní ogún rẹ̀.
10 Tí kò bá sì ní arákùnrin, kí ẹ fún àwọn arákùnrin bàbá rẹ̀ ní ogún rẹ̀.
11 Tí bàbá rẹ̀ ò bá sì ní arákùnrin, kí ẹ fún mọ̀lẹ́bí rẹ̀ tó sún mọ́ ọn jù ní ogún rẹ̀, yóò sì di tirẹ̀. Èyí ni àṣẹ tí àwọn ọmọ Ísírẹ́lì á máa tẹ̀ lé láti ṣèdájọ́, bí Jèhófà ṣe pa á láṣẹ fún Mósè gẹ́lẹ́.’”
12 Jèhófà wá sọ fún Mósè pé: “Gun orí òkè Ábárímù yìí, kí o sì wo ilẹ̀ tí màá fún àwọn ọmọ Ísírẹ́lì.
13 Tí o bá ti rí i, a máa kó ọ jọ pẹ̀lú àwọn èèyàn rẹ, bíi ti Áárónì ẹ̀gbọ́n rẹ,
14 torí nígbà tí àpéjọ náà ń bá mi jà ní aginjù Síínì, ẹ ṣe ohun tó lòdì sí àṣẹ tí mo pa pé kí ẹ tipasẹ̀ omi náà fi hàn pé mo jẹ́ mímọ́ níṣojú wọn. Èyí ni omi Mẹ́ríbà tó wà ní Kádéṣì  ní aginjù Síínì.”
15 Mósè wá sọ fún Jèhófà pé:
16 “Kí Jèhófà, Ọlọ́run tó ni ẹ̀mí gbogbo èèyàn yan ọkùnrin kan ṣe olórí àpéjọ náà,
17 ẹni tí yóò máa jáde, tí yóò sì máa wọlé níwájú wọn, tí yóò máa darí wọn jáde, tí yóò sì máa kó wọn wọlé, kí àpéjọ àwọn èèyàn Jèhófà má bàa dà bí àwọn àgùntàn tí kò ní olùṣọ́.”
18 Jèhófà wá sọ fún Mósè pé: “Mú Jóṣúà ọmọ Núnì, ọkùnrin tí ẹ̀mí wà nínú rẹ̀, kí o sì gbé ọwọ́ rẹ lé e.
19 Kí o wá mú un dúró níwájú àlùfáà Élíásárì àti gbogbo àpéjọ, kí o sì fa iṣẹ́ lé e lọ́wọ́ níṣojú wọn.
20 Kí o sì fún un lára àṣẹ tí o ní, kí gbogbo àpéjọ àwọn ọmọ Ísírẹ́lì lè máa gbọ́ tirẹ̀.
21 Á sì máa dúró níwájú àlùfáà Élíásárì, ẹni tí yóò máa bá a ṣe ìwádìí níwájú Jèhófà nípasẹ̀ ohun tí Úrímù bá sọ. Àṣẹ rẹ̀ ni wọ́n á máa tẹ̀ lé tí wọ́n bá ń jáde, àṣẹ rẹ̀ ni wọ́n á sì máa tẹ̀ lé tí wọ́n bá ń wọlé, òun àti gbogbo àwọn ọmọ Ísírẹ́lì pẹ̀lú gbogbo àpéjọ náà.”
22 Mósè ṣe ohun tí Jèhófà pa láṣẹ fún un gẹ́lẹ́. Ó mú Jóṣúà dúró níwájú àlùfáà Élíásárì àti níwájú gbogbo àpéjọ náà,
23 ó gbé ọwọ́ rẹ̀ lé e, ó sì fa iṣẹ́ lé e lọ́wọ́ bí Jèhófà ṣe gbẹnu Mósè sọ gẹ́lẹ́.
28 Jèhófà wá sọ fún Mósè pé:
2 “Pàṣẹ fún àwọn ọmọ Ísírẹ́lì pé, ‘Kí ẹ rí i pé ẹ mú ọrẹ mi wá, oúnjẹ mi. Kí ẹ máa mú àwọn ọrẹ àfinásun mi tó máa mú òórùn dídùn jáde fún mi wá ní àkókò rẹ̀.’
3 “Kí o sì sọ fún wọn pé, ‘Ọrẹ àfinásun tí ẹ máa mú wá fún Jèhófà nìyí: kí ẹ máa mú akọ ọ̀dọ́ àgùntàn méjì tó jẹ́ ọlọ́dún kan tí ara wọn dá ṣáṣá wá lójoojúmọ́ láti fi rú ẹbọ sísun nígbà gbogbo.
4 Kí o mú akọ ọ̀dọ́ àgùntàn kan wá ní àárọ̀, kí o sì mú akọ ọ̀dọ́ àgùntàn kejì wá ní ìrọ̀lẹ́,
5 pẹ̀lú ìyẹ̀fun kíkúnná tó jẹ́ ìdá mẹ́wàá òṣùwọ̀n eéfà tí wọ́n pò mọ́ òróró tí wọ́n fún tó jẹ́ ìlàrin òṣùwọ̀n hínì láti fi ṣe ọrẹ ọkà.
6 Ẹbọ sísun ìgbà gbogbo ni, èyí tí a fi lélẹ̀ ní Òkè Sínáì láti mú òórùn dídùn jáde, ọrẹ àfinásun sí Jèhófà,
7 pẹ̀lú ọrẹ ohun mímu rẹ̀, ìlàrin òṣùwọ̀n hínì fún akọ ọ̀dọ́ àgùntàn kọ̀ọ̀kan. Da ohun mímu tó ní ọtí náà sínú ibi mímọ́ láti fi ṣe ọrẹ ohun mímu fún Jèhófà.
8 Kí o sì mú akọ ọ̀dọ́ àgùntàn kejì wá ní ìrọ̀lẹ́. Kí o fi ṣe ọrẹ àfinásun tó ń mú òórùn dídùn jáde sí Jèhófà, pẹ̀lú ọrẹ ọkà kan náà tí o mú wá láàárọ̀ àti ọrẹ ohun mímu rẹ̀.
9 “Àmọ́, ní ọjọ́ Sábáàtì, kí ọrẹ náà jẹ́ akọ ọ̀dọ́ àgùntàn méjì tó jẹ́ ọlọ́dún kan tí ara wọn dá ṣáṣá àti ìyẹ̀fun kíkúnná tó jẹ́ ìdá méjì nínú mẹ́wàá òṣùwọ̀n eéfà tí wọ́n pò mọ́ òróró láti fi ṣe ọrẹ ọkà, pẹ̀lú ọrẹ ohun mímu rẹ̀.
10 Èyí ni ẹbọ sísun ti Sábáàtì, pẹ̀lú ẹbọ sísun ìgbà gbogbo àti ọrẹ ohun mímu rẹ̀.
11 “‘Ní ìbẹ̀rẹ̀ oṣù kọ̀ọ̀kan, kí ẹ mú akọ ọmọ màlúù méjì, àgbò kan àti akọ ọ̀dọ́ àgùntàn méje tí ara wọn dá ṣáṣá tí ọ̀kọ̀ọ̀kan jẹ́ ọlọ́dún kan wá láti fi rú ẹbọ sísun sí Jèhófà,
12 pẹ̀lú ìyẹ̀fun kíkúnná tó jẹ́ ìdá mẹ́ta nínú mẹ́wàá òṣùwọ̀n tí wọ́n pò mọ́ òróró láti fi ṣe ọrẹ ọkà   fún akọ màlúù kọ̀ọ̀kan àti ìyẹ̀fun kíkúnná tó jẹ́ ìdá méjì nínú mẹ́wàá òṣùwọ̀n tí wọ́n pò mọ́ òróró láti fi ṣe ọrẹ ọkà fún àgbò náà,
13 pẹ̀lú ìyẹ̀fun kíkúnná tó jẹ́ ìdá mẹ́wàá òṣùwọ̀n tí wọ́n pò mọ́ òróró láti fi ṣe ọrẹ ọkà fún akọ ọ̀dọ́ àgùntàn kọ̀ọ̀kan, láti fi rú ẹbọ sísun tó ń mú òórùn dídùn jáde, ọrẹ àfinásun sí Jèhófà.
14 Kí ọrẹ ohun mímu wọn jẹ́ wáìnì ìdajì òṣùwọ̀n hínì fún akọ màlúù kan àti ìdá mẹ́ta òṣùwọ̀n hínì fún àgbò náà àti ìlàrin òṣùwọ̀n hínì fún akọ ọ̀dọ́ àgùntàn kan. Èyí ni ẹbọ sísun oṣooṣù fún oṣù kọ̀ọ̀kan, jálẹ̀ ọdún.
15 Bákan náà, kí ẹ mú ọmọ ewúrẹ́ kan wá láti fi rú ẹbọ ẹ̀ṣẹ̀ sí Jèhófà, ní àfikún sí ẹbọ sísun ìgbà gbogbo àti ọrẹ ohun mímu rẹ̀.
16 “‘Ọjọ́ kẹrìnlá oṣù kìíní ni kó jẹ́ ọjọ́ Ìrékọjá sí Jèhófà.
17 Tó bá sì di ọjọ́ kẹẹ̀ẹ́dógún oṣù yìí, àjọyọ̀ máa wà. Ọjọ́ méje ni kí ẹ fi jẹ búrẹ́dì aláìwú.
18 Àpéjọ mímọ́ máa wà ní ọjọ́ kìíní. Ẹ ò gbọ́dọ̀ ṣe iṣẹ́ agbára kankan.
19 Kí ẹ fi akọ ọmọ màlúù méjì, àgbò kan àti akọ ọ̀dọ́ àgùntàn méje tí ọ̀kọ̀ọ̀kan jẹ́ ọlọ́dún kan rú ẹbọ sísun, ọrẹ àfinásun sí Jèhófà. Àwọn ẹran tí ara wọn dá ṣáṣá ni kí ẹ mú wá.
20 Kí ẹ mú wọn wá pẹ̀lú ọrẹ ọkà wọn, ìyẹn ìyẹ̀fun tó kúnná tí wọ́n pò mọ́ òróró, ìdá mẹ́ta nínú mẹ́wàá òṣùwọ̀n fún akọ màlúù kan àti ìdá méjì nínú mẹ́wàá òṣùwọ̀n fún àgbò náà.
21 Kí o mú ìdá mẹ́wàá òṣùwọ̀n wá fún ọ̀kọ̀ọ̀kan akọ ọ̀dọ́ àgùntàn méje náà
22 àti ewúrẹ́ kan tí o máa fi rú ẹbọ ẹ̀ṣẹ̀ láti ṣe ètùtù fún yín.
23 Kí ẹ mú ìwọ̀nyí wá yàtọ̀ sí ẹbọ sísun àárọ̀, èyí tó wà lára ẹbọ sísun ìgbà gbogbo.
24 Bẹ́ẹ̀ náà ni kí ẹ ṣe máa mú nǹkan wọ̀nyí wá ní ọjọ́ kọ̀ọ̀kan fún ọjọ́ méje láti fi ṣe oúnjẹ, ọrẹ àfinásun tó ń mú òórùn dídùn jáde sí Jèhófà. Kí ẹ fi rúbọ pẹ̀lú ẹbọ sísun ìgbà gbogbo àti ọrẹ ohun mímu rẹ̀.
25 Ní ọjọ́ keje, kí ẹ ṣe àpéjọ mímọ́. Ẹ ò gbọ́dọ̀ ṣe iṣẹ́ agbára kankan.
26 “‘Ní ọjọ́ àkọ́pọ́n èso, tí ẹ bá mú ọrẹ ọkà tuntun wá fún Jèhófà, kí ẹ ṣe àpéjọ mímọ́ nígbà tí ẹ bá ń ṣe àsè àwọn ọ̀sẹ̀. Ẹ ò gbọ́dọ̀ ṣe iṣẹ́ agbára kankan.
27 Kí ẹ mú akọ ọmọ màlúù méjì wá pẹ̀lú àgbò kan àti akọ ọ̀dọ́ àgùntàn méje tí ọ̀kọ̀ọ̀kan jẹ́ ọlọ́dún kan láti fi rú ẹbọ sísun tó ń mú òórùn dídùn jáde sí Jèhófà,
28 pẹ̀lú ìyẹ̀fun tó kúnná tí wọ́n pò mọ́ òróró láti fi ṣe ọrẹ ọkà, ìdá mẹ́ta nínú mẹ́wàá òṣùwọ̀n fún akọ màlúù kọ̀ọ̀kan, ìdá méjì nínú mẹ́wàá òṣùwọ̀n fún àgbò náà,
29 ìdá mẹ́wàá òṣùwọ̀n fún ọ̀kọ̀ọ̀kan akọ ọ̀dọ́ àgùntàn méje náà,
30 pẹ̀lú ọmọ ewúrẹ́ kan láti ṣe ètùtù fún yín.
31 Kí ẹ fi wọ́n rúbọ ní àfikún sí ẹbọ sísun ìgbà gbogbo àti ọrẹ ọkà rẹ̀. Pẹ̀lú àwọn ọrẹ ohun mímu wọn, kí àwọn ẹran náà jẹ́ èyí tí ara wọn dá ṣáṣá.
30 Lẹ́yìn náà, Mósè bá àwọn olórí ẹ̀yà àwọn ọmọ Ísírẹ́lì sọ̀rọ̀ pé: “Ohun tí Jèhófà pa láṣẹ nìyí:
2 Tí ọkùnrin kan bá jẹ́jẹ̀ẹ́ fún Jèhófà tàbí tó búra pé òun máa yẹra fún nǹkan kan, kò gbọ́dọ̀ yẹ ọ̀rọ̀ rẹ̀. Gbogbo ohun tó jẹ́jẹ̀ẹ́ pé òun máa ṣe ni kó ṣe.
3 “Tí obìnrin kan bá sì jẹ́jẹ̀ẹ́ fún Jèhófà tàbí tó jẹ́jẹ̀ẹ́ pé òun máa yẹra fún nǹkan kan nígbà tó ṣì kéré, tó ṣì ń gbé ní ilé bàbá rẹ̀,
4 tí bàbá rẹ̀ wá gbọ́ nípa ẹ̀jẹ́ rẹ̀ tàbí ẹ̀jẹ́ tó jẹ́ pé òun máa yẹra fún nǹkan kan tí bàbá rẹ̀ kò sì lòdì sí i, kó san gbogbo ẹ̀jẹ́ náà, kó sì san gbogbo ẹ̀jẹ́ tó jẹ́ láti yẹra fún ohunkóhun.
5 Àmọ́ tí bàbá rẹ̀ ò bá fara mọ́ ọn nígbà tó gbọ́ pé ó ti jẹ́jẹ̀ẹ́ tàbí pé ó jẹ́jẹ̀ẹ́ láti yẹra fún nǹkan kan, kó má san ẹ̀jẹ́ náà. Jèhófà máa dárí jì í torí bàbá rẹ̀ ò fara mọ́ ọn.
6 “Àmọ́ tó bá lọ ilé ọkọ nígbà tí kò tíì san ẹ̀jẹ́ rẹ̀ tàbí tí kò tíì mú ìlérí tó ṣe láìronú jinlẹ̀ ṣẹ,
7 tí ọkọ rẹ̀ sì wá gbọ́ nípa ẹ̀jẹ́ náà tí kò sì lòdì sí i lọ́jọ́ tó gbọ́, ó máa san àwọn ẹ̀jẹ́ rẹ̀ àti àwọn ẹ̀jẹ́ tó jẹ́ pé òun máa yẹra fún àwọn nǹkan kan.
8 Àmọ́ tí ọkọ rẹ̀ ò bá fara mọ́ ọn lọ́jọ́ tó gbọ́ nípa rẹ̀, ó lè ní kó má san ẹ̀jẹ́ náà tàbí kó má ṣe mú ìlérí tó ṣe láìronú jinlẹ̀ ṣẹ, Jèhófà sì máa dárí jì í.
9 “Àmọ́ tí opó tàbí obìnrin kan tí òun àti ọkọ rẹ̀ ti kọ ara wọn sílẹ̀ bá jẹ́jẹ̀ẹ́, ó gbọ́dọ̀ san gbogbo ẹ̀jẹ́ tó jẹ́.
10 “Àmọ́ tó bá jẹ́ pé obìnrin kan ti wà nílé ọkọ kó tó jẹ́ ẹ̀jẹ́ tàbí tó jẹ́jẹ̀ẹ́ pé òun máa yẹra fún nǹkan kan,
11 tí ọkọ rẹ̀ wá gbọ́ nípa rẹ̀, tí kò sì lòdì sí i tàbí kó wọ́gi lé e, ó gbọ́dọ̀ san gbogbo ẹ̀jẹ́ rẹ̀ tàbí ẹ̀jẹ́ èyíkéyìí tó jẹ́ pé òun máa yẹra fún ohunkóhun.
12 Àmọ́ lọ́jọ́ tí ọkọ rẹ̀ bá gbọ́ nípa ẹ̀jẹ́ èyíkéyìí tó jẹ́ tàbí ẹ̀jẹ́ èyíkéyìí tó jẹ́ pé òun máa yẹra fún ohunkóhun, tó sì wọ́gi lé e pátápátá, obìnrin náà ò ní san ẹ̀jẹ́ náà. Ọkọ rẹ̀ ti wọ́gi lé e, Jèhófà sì máa dárí jì í.
13 Tó bá jẹ́ ẹ̀jẹ́ èyíkéyìí tàbí tó búra pé òun máa fi nǹkan du ara òun, kí ọkọ rẹ̀ fara mọ́ ọn tàbí kó wọ́gi lé e.
14 Àmọ́ tí ọkọ rẹ̀ ò bá lòdì sí i bí ọjọ́ ṣe ń gorí ọjọ́, ó ti fara mọ́ gbogbo ẹ̀jẹ́ rẹ̀ tàbí gbogbo ẹ̀jẹ́ tó jẹ́ pé òun máa fi nǹkan du ara òun. Ó fara mọ́ ọn torí kò ta kò ó lọ́jọ́ tó gbọ́ tó ń jẹ́jẹ̀ẹ́.
15 Àmọ́ tó bá wọ́gi lé e lẹ́yìn èyí, lẹ́yìn ọjọ́ tó gbọ́ tó ń jẹ́jẹ̀ẹ́, ọkùnrin náà máa jẹ̀bi lórí ọ̀rọ̀ obìnrin náà.
16 “Èyí ni àwọn ìlànà tí Jèhófà pa láṣẹ fún Mósè nípa ọkọ àti ìyàwó rẹ̀ àti nípa bàbá àti ọ̀dọ́mọbìnrin rẹ̀ tó ṣì ń gbé lọ́dọ̀ rẹ̀.”
34 Jèhófà ń bá ọ̀rọ̀ tó ń sọ fún Mósè lọ pé:
2 “Fi ìtọ́ni yìí tó àwọn ọmọ Ísírẹ́lì létí pé, ‘Tí ẹ bá wọ ilẹ̀ Kénáánì, ilẹ̀ tó máa di tiyín nìyí láwọn ibi tí ààlà rẹ̀ dé.
3 “‘Kí ààlà gúúsù yín bẹ̀rẹ̀ láti aginjù Síínì lẹ́gbẹ̀ẹ́ Édómù, kí ààlà gúúsù yín lápá ìlà oòrùn sì jẹ́ láti ìkángun Òkun Iyọ̀.
4 Kí ààlà yín sì yí gba gúúsù, kó gba ibi tí wọ́n ń gbà gòkè ní Ákírábímù títí lọ dé Síínì, kó sì parí sí gúúsù Kadeṣi-báníà. Kó wá dé Hasari-ádáárì títí lọ dé Ásímónì.
5 Kí ààlà náà yí gba Àfonífojì Íjíbítì láti Ásímónì, kó sì parí sí Òkun.
6 “‘Ààlà yín ní ìwọ̀ oòrùn máa jẹ́ Òkun Ńlá àti èbúté. Èyí ni yóò jẹ́ ààlà yín ní ìwọ̀ oòrùn.
7 “‘Èyí ni yóò jẹ́ ààlà yín ní àríwá: Kí ẹ pààlà yín láti Òkun Ńlá dé Òkè Hóórì.
8 Kí ẹ pààlà yín láti Òkè Hóórì dé Lebo-hámátì, kí ààlà náà sì parí sí Sédádì.
9 Kí ààlà náà lọ títí dé Sífírónì, kó sì parí sí Hasari-énánì. Èyí ni yóò jẹ́ ààlà yín ní àríwá.
10 “‘Ní ìlà oòrùn, kí ẹ pààlà yín láti Hasari-énánì dé Ṣẹ́fámù.
11 Kí ààlà náà lọ láti Ṣẹ́fámù dé Ríbúlà títí lọ dé ìlà oòrùn Áyínì, kí ààlà náà sì gba ìsàlẹ̀ lọ kan gẹ̀rẹ́gẹ̀rẹ́ ìlà oòrùn Òkun Kínérétì.
12 Kí ààlà náà lọ dé Jọ́dánì, kó sì parí sí Òkun Iyọ̀. Èyí ni yóò jẹ́ ilẹ̀ yín àti àwọn ààlà rẹ̀ yí ká.’”
13 Mósè wá sọ fún àwọn ọmọ Ísírẹ́lì pé: “Èyí ni ilẹ̀ tí ẹ máa fi kèké pín bí ohun ìní, bí Jèhófà ṣe pa á láṣẹ gẹ́lẹ́ pé kí wọ́n fún ẹ̀yà mẹ́sàn-án àti ààbọ̀.
14 Torí pé ẹ̀yà àwọn ọmọ Rúbẹ́nì gẹ́gẹ́ bí agbo ilé bàbá wọn, àwọn ọmọ Gádì gẹ́gẹ́ bí agbo ilé bàbá wọn àti ààbọ̀ ẹ̀yà Mánásè ti gba ogún tiwọn.
15 Ẹ̀yà méjì ààbọ̀ ti gba ogún tiwọn ní ìlà oòrùn agbègbè Jọ́dánì lẹ́gbẹ̀ẹ́ Jẹ́ríkò, lápá ibi tí oòrùn ti ń yọ.”
16 Jèhófà ń bá ọ̀rọ̀ tó ń sọ fún Mósè lọ pé:
17 Orúkọ àwọn ọkùnrin tó máa pín ilẹ̀ tí yóò di tiyín fún yín nìyí: àlùfáà Élíásárì àti Jóṣúà ọmọ Núnì.
18 Kí ẹ mú ìjòyè kan látinú ẹ̀yà kọ̀ọ̀kan tó máa pín ilẹ̀ tí ẹ máa jogún fún yín.
19 Orúkọ àwọn ọkùnrin náà nìyí: látinú ẹ̀yà Júdà, Kélẹ́bù ọmọ Jéfúnè;
20 látinú ẹ̀yà àwọn ọmọ Síméónì, Ṣẹ́múẹ́lì ọmọ Ámíhúdù;
21 látinú ẹ̀yà Bẹ́ńjámínì, Élídádì ọmọ Kísílónì;
22 látinú ẹ̀yà àwọn ọmọ Dánì, ìjòyè kan, Búkì ọmọ Jógílì;
23 látinú ẹ̀yà àwọn ọmọ Jósẹ́fù, láti ẹ̀yà àwọn ọmọ Mánásè, ìjòyè kan, Háníélì ọmọ Éfódì;
24 látinú ẹ̀yà àwọn ọmọ Éfúrémù, ìjòyè kan, Kémúélì ọmọ Ṣífútánì;
25 látinú ẹ̀yà àwọn ọmọ Sébúlúnì, ìjòyè kan, Élísáfánì ọmọ Pánákì;
26 látinú ẹ̀yà àwọn ọmọ Ísákà, ìjòyè kan, Pálítíélì ọmọ Ásánì;
27 látinú ẹ̀yà àwọn ọmọ Áṣérì, ìjòyè kan, Áhíhúdù ọmọ Ṣẹ́lómì;
28 látinú ẹ̀yà àwọn ọmọ Náfútálì, ìjòyè kan, Pédáhélì ọmọ Ámíhúdù.”
29 Àwọn yìí ni Jèhófà pàṣẹ pé kí wọ́n pín ilẹ̀ náà fún àwọn ọmọ Ísírẹ́lì ní ilẹ̀ Kénáánì.
36 Àwọn olórí ìdílé àwọn àtọmọdọ́mọ Gílíádì ọmọ Mákírù ọmọ Mánásè láti ìdílé àwọn ọmọ Jósẹ́fù wá sọ́dọ̀ Mósè àti àwọn ìjòyè, àwọn olórí ìdílé àwọn ọmọ Ísírẹ́lì, láti bá wọn sọ̀rọ̀.
2 Wọ́n sọ pé: “Jèhófà pàṣẹ fún olúwa mi pé kó fi kèké pín ilẹ̀ náà fún àwọn ọmọ Ísírẹ́lì kí wọ́n lè jogún rẹ̀; Jèhófà sì pàṣẹ fún olúwa mi pé kó fún àwọn ọmọbìnrin  Sélóféhádì arákùnrin wa ní ogún bàbá wọn.
3 Àmọ́ tí wọ́n bá lọ́kọ látinú ẹ̀yà míì ní Ísírẹ́lì, ogún àwọn obìnrin náà máa kúrò nínú ogún àwọn bàbá wa, ó sì máa kún ti ogún ẹ̀yà tí wọ́n máa fẹ́ wọn sí, kò wá ní sí lára ogún tí wọ́n fi kèké pín fún wa.
4 Tí àkókò Júbílì bá wá tó fún àwọn ọmọ Ísírẹ́lì, ogún àwọn obìnrin náà máa kún ti ogún ẹ̀yà tí wọ́n máa fẹ́ wọn sí, ogún wọn ò sì ní sí lára ogún ẹ̀yà àwọn bàbá wa mọ́.”
5 Mósè wá pàṣẹ fún àwọn ọmọ Ísírẹ́lì bí Jèhófà ṣe pa á láṣẹ pé: “Òótọ́ ni ohun tí ẹ̀yà àwọn ọmọ Jósẹ́fù ń sọ.
6 Ohun tí Jèhófà sọ nípa àwọn ọmọbìnrin Sélóféhádì ni pé: ‘Wọ́n lè fẹ́ ẹni tó bá wù wọ́n. Àmọ́, inú ìdílé tó wá látinú ẹ̀yà bàbá wọn ni kí wọ́n ti fẹ́ ẹ.
7 Ogún èyíkéyìí tó jẹ́ ti àwọn ọmọ Ísírẹ́lì kò gbọ́dọ̀ ti ọwọ́ ẹ̀yà kan bọ́ sí òmíràn, torí kò yẹ kí àwọn ọmọ Ísírẹ́lì fi ogún ẹ̀yà baba ńlá wọn sílẹ̀.
8 Kí ọmọbìnrin èyíkéyìí tó bá ní ogún láàárín ẹ̀yà àwọn ọmọ Ísírẹ́lì fẹ́ ọ̀kan nínú àtọmọdọ́mọ ẹ̀yà bàbá rẹ̀, kí ogún baba ńlá àwọn ọmọ Ísírẹ́lì lè máa wà ní ìkáwọ́ wọn.
9 Ogún èyíkéyìí kò gbọ́dọ̀ ti ọwọ́ ẹ̀yà kan bọ́ sí òmíràn, torí kò yẹ kí àwọn ẹ̀yà Ísírẹ́lì fi ogún wọn sílẹ̀.’”
10 Àwọn ọmọbìnrin Sélóféhádì ṣe ohun tí Jèhófà pa láṣẹ fún Mósè gẹ́lẹ́.
11 Torí náà, Málà, Tírísà, Hógílà, Mílíkà àti Nóà, àwọn ọmọbìnrin Sélóféhádì, fẹ́ ọkọ láàárín àwọn ọmọ àwọn arákùnrin bàbá wọn.
12 Wọ́n lọ́kọ nínú ìdílé Mánásè ọmọ Jósẹ́fù, kí ogún wọn má bàa kúrò nínú ẹ̀yà ìdílé bàbá wọn.
13 Èyí ni àwọn àṣẹ àti àwọn ìlànà ìdájọ́ tí Jèhófà fún àwọn ọmọ Ísírẹ́lì nípasẹ̀ Mósè ní aṣálẹ̀ tó tẹ́jú ní Móábù, lẹ́gbẹ̀ẹ́ Jọ́dánì ní Jẹ́ríkò.
4 “Ní báyìí, ẹ̀yin ọmọ Ísírẹ́lì, ẹ fetí sí àwọn ìlànà àti àwọn ìdájọ́ tí mò ń kọ́ yín láti pa mọ́, kí ẹ lè máa wà láàyè, kí ẹ lè wọ ilẹ̀ tí Jèhófà Ọlọ́run àwọn baba ńlá yín máa fún yín, kí ẹ sì gbà á.
2 Ẹ ò gbọ́dọ̀ fi kún ọ̀rọ̀ tí mò ń pa láṣẹ fún yín, ẹ ò sì gbọ́dọ̀ yọ kúrò lára rẹ̀, kí ẹ lè máa tẹ̀ lé àwọn àṣẹ Jèhófà Ọlọ́run yín tí mò ń pa láṣẹ fún yín.
3 “Ẹ ti fi ojú ara yín rí ohun tí Jèhófà ṣe nínú ọ̀rọ̀ Báálì Péórì; gbogbo ọkùnrin tó tọ Báálì Péórì lẹ́yìn ni Jèhófà Ọlọ́run yín pa run kúrò láàárín yín.
4 Àmọ́ gbogbo ẹ̀yin tí ẹ rọ̀ mọ́ Jèhófà Ọlọ́run yín lẹ wà láàyè lónìí.
5 Ẹ wò ó, mo ti kọ́ yín ní àwọn ìlànà àti àwọn ìdájọ́, bí Jèhófà Ọlọ́run mi ṣe pa á láṣẹ fún mi gẹ́lẹ́, kí ẹ lè máa pa wọ́n mọ́ ní ilẹ̀ tí ẹ máa gbà.
6 Kí ẹ rí i pé ẹ̀ ń pa wọ́n mọ́, torí èyí máa fi hàn pé ẹ jẹ́ ọlọ́gbọ́n àti olóye lójú àwọn èèyàn tó máa gbọ́ nípa gbogbo ìlànà yìí, wọ́n á sì sọ pé, ‘Ó dájú pé ọlọ́gbọ́n àti olóye ni àwọn èèyàn orílẹ̀-èdè ńlá yìí.’
7 Orílẹ̀-èdè ńlá wo ni àwọn ọlọ́run rẹ̀ sún mọ́ ọn bíi ti Jèhófà Ọlọ́run wa nígbàkigbà tí a bá ké pè é?
8 Orílẹ̀-èdè ńlá wo ló sì ní àwọn ìlànà òdodo àti àwọn ìdájọ́ bíi ti gbogbo Òfin yìí tí mò ń fi sí iwájú yín lónìí?
9 “Ṣáà máa kíyè sára, kí o sì máa ṣọ́ra gan-an, kí o má bàa gbàgbé àwọn ohun tí o fi ojú rẹ rí, kí wọ́n má bàa kúrò lọ́kàn rẹ ní gbogbo ọjọ́ ayé rẹ. Kí o sì tún jẹ́ kí àwọn ọmọ rẹ àti àwọn ọmọ ọmọ rẹ mọ̀ nípa wọn.
10 Ní ọjọ́ tí o dúró níwájú Jèhófà Ọlọ́run rẹ ní Hórébù, Jèhófà sọ fún mi pé, ‘Pe àwọn èèyàn náà jọ sọ́dọ̀ mi kí n lè mú kí wọ́n gbọ́ àwọn ọ̀rọ̀ mi, kí wọ́n lè kọ́ láti máa bẹ̀rù mi ní gbogbo ọjọ́ tí wọ́n á fi wà láàyè lórí ilẹ̀, kí wọ́n sì lè kọ́ àwọn ọmọ wọn.’
11 “Ẹ wá sún mọ́ tòsí òkè náà, ẹ sì dúró sí ìsàlẹ̀ rẹ̀, òkè náà sì ń yọ iná títí dé ọ̀run; òkùnkùn ṣú, ìkùukùu yọ, ojú ọjọ́ sì ṣú dùdù.
12 Jèhófà wá bẹ̀rẹ̀ sí í bá yín sọ̀rọ̀ látinú iná náà. Ẹ̀ ń gbọ́ tí ẹnì kan ń sọ̀rọ̀, àmọ́ ẹ ò rí ẹnì kankan, ohùn nìkan lẹ̀ ń gbọ́.
13 Ó sì kéde májẹ̀mú rẹ̀ fún yín, èyí tó pa láṣẹ fún yín pé kí ẹ máa pa mọ́, ìyẹn Òfin Mẹ́wàá. Lẹ́yìn náà, ó kọ ọ́ sórí wàláà òkúta méjì.
14 Nígbà yẹn, Jèhófà pàṣẹ fún mi pé kí n kọ́ yín ní àwọn ìlànà àti àwọn ìdájọ́ tí ẹ ó máa pa mọ́ ní ilẹ̀ tí ẹ fẹ́ lọ gbà.
15 “Torí náà, ẹ ṣọ́ra gidigidi, torí pé ẹ ò rí ẹnikẹ́ni lọ́jọ́ tí Jèhófà bá yín sọ̀rọ̀ ní Hórébù láti àárín iná náà,
16 kí ẹ má bàa hùwàkiwà nípa gbígbẹ́ ère èyíkéyìí tó jọ ohunkóhun fún ara yín, ohun tó rí bí akọ tàbí abo,
17 ohun tó rí bí ẹranko èyíkéyìí ní ayé, bí ẹyẹ tó ń fò lójú ọ̀run,
18 bí ohunkóhun tó ń rákò lórí ilẹ̀ tàbí tó rí bí ẹja èyíkéyìí nínú omi lábẹ́ ilẹ̀.
19 Tí o bá wá yíjú sókè wo ọ̀run, tí o sì rí oòrùn, òṣùpá àti àwọn ìràwọ̀, gbogbo ọmọ ogun ọ̀run, o ò gbọ́dọ̀ jẹ́ kí ọkàn rẹ fà sí wọn débi pé o máa forí balẹ̀ fún wọn, tí o sì máa sìn wọ́n. Gbogbo èèyàn lábẹ́ ọ̀run ni Jèhófà Ọlọ́run rẹ fi wọ́n fún.
20 Àmọ́ ẹ̀yin ni Jèhófà mú jáde nínú iná ìléru tí wọ́n ti ń yọ́ irin, kúrò nílẹ̀ Íjíbítì, kí ẹ lè di ohun ìní tirẹ̀ bí ẹ ṣe jẹ́ lónìí.
21 “Jèhófà bínú sí mi torí yín, ó sì búra pé mi ò ní sọdá Jọ́dánì, mi ò sì ní wọ ilẹ̀ dáradára tí Jèhófà Ọlọ́run yín fẹ́ fún yín láti jogún.
22 Ilẹ̀ yìí ni màá kú sí; mi ò ní sọdá Jọ́dánì, ṣùgbọ́n ẹ̀yin máa sọdá, ẹ sì máa gba ilẹ̀ dáradára náà.
23 Ẹ ṣọ́ra kí ẹ má bàa gbàgbé májẹ̀mú tí Jèhófà Ọlọ́run yín bá yín dá, ẹ má sì gbẹ́ ère fún ara yín, ohun tó rí bí ohunkóhun tí Jèhófà Ọlọ́run yín kà léèwọ̀ fún yín.
24 Torí iná tó ń jóni run ni Jèhófà Ọlọ́run yín, Ọlọ́run tó fẹ́ kí ẹ máa jọ́sìn òun nìkan ṣoṣo.
25 “Tí ẹ bá bí àwọn ọmọ, tí ẹ sì ní àwọn ọmọ ọmọ, tí ẹ sì ti pẹ́ ní ilẹ̀ náà, àmọ́ tí ẹ wá ṣe ohun tó lè fa ìparun, tí ẹ gbẹ́ ère èyíkéyìí, tí ẹ sì ṣe ohun tó burú lójú Jèhófà Ọlọ́run yín láti mú un bínú,
26 mo fi ọ̀run àti ayé ṣe ẹlẹ́rìí ta kò yín lónìí, pé ó dájú pé kíákíá lẹ máa pa run ní ilẹ̀ tí ẹ̀ ń sọdá Jọ́dánì láti lọ gbà. Ẹ ò ní pẹ́ níbẹ̀, ṣe lẹ máa pa run pátápátá.
27 Jèhófà máa tú yín ká sáàárín àwọn èèyàn, díẹ̀ nínú yín ló sì máa ṣẹ́ kù láàárín àwọn orílẹ̀-èdè tí Jèhófà máa lé yín lọ.
28 Àwọn ọlọ́run tí wọ́n fi igi àti òkúta ṣe lẹ máa sìn níbẹ̀, èyí tí àwọn èèyàn fi ọwọ́ ṣe, àwọn ọlọ́run tí kò lè ríran, tí kò lè gbọ́ràn, tí kò lè jẹun, tí kò sì lè gbóòórùn.
29 “Tí ẹ bá wá Jèhófà Ọlọ́run yín níbẹ̀, ó dájú pé ẹ máa rí i tí ẹ bá fi gbogbo ọkàn yín àti gbogbo ara yín wá a.
30 Tí wàhálà tó le gan-an bá dé bá ọ, tí gbogbo nǹkan yìí sì wá ṣẹlẹ̀ sí ọ, wàá pa dà sọ́dọ̀ Jèhófà Ọlọ́run rẹ, wàá sì fetí sí ohùn rẹ̀.
31 Torí Ọlọ́run aláàánú ni Jèhófà Ọlọ́run rẹ. Kò ní pa ọ́ tì, kò ní pa ọ́ run, kò sì ní gbàgbé májẹ̀mú tó bá àwọn baba ńlá rẹ dá.
32 “Béèrè báyìí nípa ìgbà àtijọ́, ṣáájú ìgbà tìẹ, láti ọjọ́ tí Ọlọ́run ti dá èèyàn sí ayé; wádìí láti ìpẹ̀kun kan ọ̀run sí ìpẹ̀kun kejì. Ṣé irú nǹkan àgbàyanu bẹ́ẹ̀ ti ṣẹlẹ̀ rí àbí ẹ ti gbọ́ ohunkóhun tó jọ ọ́ rí?
33 Ǹjẹ́ àwọn èèyàn míì gbọ́ ohùn Ọlọ́run tó ń sọ̀rọ̀ látinú iná bí ẹ ṣe gbọ́ ọ, tí ẹ ò sì kú?
34 Àbí Ọlọ́run ti gbìyànjú láti mú orílẹ̀-èdè kan fún ara rẹ̀ látinú orílẹ̀-èdè míì pẹ̀lú àwọn ìdájọ́, àmì, iṣẹ́ ìyanu, ogun, pẹ̀lú ọwọ́ agbára, apá tó nà jáde, tó sì ṣe àwọn nǹkan tó ń bani lẹ́rù, bí Jèhófà Ọlọ́run yín ṣe ṣe fún yín ní Íjíbítì níṣojú yín?
35 Ẹ̀yin fúnra yín ti rí nǹkan wọ̀nyí kí ẹ lè mọ̀ pé Jèhófà ni Ọlọ́run tòótọ́; kò sí ẹlòmíì àfi òun nìkan.
36 Ó mú kí o gbọ́ ohùn rẹ̀ láti ọ̀run, kó lè tọ́ ọ sọ́nà, ó mú kí o rí iná ńlá rẹ̀ ní ayé, o sì gbọ́ ọ̀rọ̀ rẹ̀ látinú iná.
37 “Torí pé ó nífẹ̀ẹ́ àwọn baba ńlá rẹ, ó sì yan àtọmọdọ́mọ wọn lẹ́yìn wọn, ó fi agbára ńlá rẹ̀ mú ọ kúrò ní Íjíbítì pẹ̀lú ojú rẹ̀ lára rẹ.
38 Ó lé àwọn orílẹ̀-èdè tó tóbi, tí wọ́n sì lágbára jù ọ́ lọ kúrò níwájú rẹ, kó lè mú ọ wọlé, kó sì fún ọ ní ilẹ̀ wọn kí o lè jogún rẹ̀, bó ṣe rí lónìí.
39 Torí náà, kí o mọ̀ lónìí, kí o sì fi sọ́kàn pé Jèhófà ni Ọlọ́run tòótọ́ lókè ọ̀run àti lórí ilẹ̀ ayé. Kò sí ẹlòmíì.
40 Kí o máa tẹ̀ lé àwọn ìlànà àti àwọn àṣẹ rẹ̀, èyí tí mò ń pa láṣẹ fún ọ lónìí, kí nǹkan lè máa lọ dáadáa fún ìwọ àti àwọn ọmọ rẹ lẹ́yìn rẹ, kí o lè pẹ́ lórí ilẹ̀ tí Jèhófà Ọlọ́run rẹ máa fún ọ.”
41 Nígbà yẹn, Mósè ya ìlú mẹ́ta sọ́tọ̀ ní apá ìlà oòrùn Jọ́dánì.
42 Tí apààyàn èyíkéyìí bá ṣèèṣì pa ọmọnìkejì rẹ̀, tí kì í sì í ṣe pé ó kórìíra rẹ̀ tẹ́lẹ̀, kó sá lọ sí ọ̀kan lára àwọn ìlú yìí, kí wọ́n má bàa pa á.
43 Àwọn ìlú náà ni Bésérì ní aginjù, lórí ilẹ̀ tó tẹ́jú, fún àwọn ọmọ Rúbẹ́nì, Rámótì ní Gílíádì fún àwọn ọmọ Gádì àti Gólánì ní Báṣánì fún àwọn ọmọ Mánásè.
44 Èyí ni Òfin tí Mósè fi lélẹ̀ níwájú àwọn ọmọ Ísírẹ́lì.
45 Èyí ni àwọn ìrántí, àwọn ìlànà àti àwọn ìdájọ́ tí Mósè fún àwọn ọmọ Ísírẹ́lì lẹ́yìn tí wọ́n kúrò ní Íjíbítì,
46 ní agbègbè Jọ́dánì, ní àfonífojì tó dojú kọ Bẹti-péórì, ní ilẹ̀ Síhónì ọba àwọn Ámórì, tó ń gbé ní Hẹ́ṣíbónì, ẹni tí Mósè àti àwọn ọmọ Ísírẹ́lì ṣẹ́gun lẹ́yìn tí wọ́n kúrò ní Íjíbítì.
47 Wọ́n sì gba ilẹ̀ rẹ̀ àti ilẹ̀ Ógù ọba Báṣánì, àwọn ọba Ámórì méjèèjì, tí wọ́n wà ní agbègbè tó wà ní ìlà oòrùn Jọ́dánì,
48 láti Áróérì, èyí tó wà létí Àfonífojì Áánónì, títí dé Òkè Síónì, ìyẹn Hámónì,
49 àti gbogbo Árábà, ní agbègbè tó wà ní ìlà oòrùn Jọ́dánì, títí lọ dé Òkun Árábà, ní ìsàlẹ̀ àwọn gẹ̀rẹ́gẹ̀rẹ́ Písígà.
5 Mósè wá pe gbogbo ọmọ Ísírẹ́lì jọ, ó sì sọ fún wọn pé: “Ẹ̀yin ọmọ Ísírẹ́lì, ẹ gbọ́ àwọn ìlànà àti àwọn ìdájọ́ tí mò ń kéde fún yín lónìí, kí ẹ mọ̀ wọ́n, kí ẹ sì rí i pé ẹ̀ ń pa wọ́n mọ́.
2 Jèhófà Ọlọ́run wa bá wa dá májẹ̀mú kan ní Hórébù.
3 Àwọn baba ńlá wa kọ́ ni Jèhófà bá dá májẹ̀mú yìí, àwa ni, gbogbo àwa tí a wà láàyè níbí lónìí.
4 Ojúkojú ni Jèhófà bá yín sọ̀rọ̀ ní òkè náà látinú iná.
5 Mo dúró láàárín Jèhófà àti ẹ̀yin nígbà yẹn kí n lè sọ ọ̀rọ̀ Jèhófà fún yín, torí iná náà ń dẹ́rù bà yín, ẹ ò sì lè gun òkè náà lọ. Ó sọ pé:
6 “‘Èmi ni Jèhófà Ọlọ́run rẹ, ẹni tó mú ọ kúrò ní ilẹ̀ Íjíbítì, kúrò ní ilé ẹrú.
7 O ò gbọ́dọ̀ ní ọlọ́run kankan yàtọ̀ sí mi.
8 “‘O ò gbọ́dọ̀ gbẹ́ ère kankan fún ara rẹ tàbí kí o ṣe ohun kan tó dà bí ohunkóhun lókè ọ̀run tàbí ní ayé tàbí nínú omi nísàlẹ̀.
9 O ò gbọ́dọ̀ forí balẹ̀ fún wọn tàbí kí o jẹ́ kí wọ́n sún ọ láti sìn wọ́n, torí èmi Jèhófà Ọlọ́run rẹ jẹ́ Ọlọ́run tó fẹ́ kí o máa sin òun nìkan ṣoṣo, tó ń fi ìyà ẹ̀ṣẹ̀ àwọn bàbá jẹ àwọn ọmọ, dórí ìran kẹta àti ìran kẹrin àwọn tó kórìíra mi,
10 àmọ́ tó ń fi ìfẹ́ tí kì í yẹ̀ hàn sí àwọn tó nífẹ̀ẹ́ mi títí dé ẹgbẹ̀rún ìran wọn, tí wọ́n sì ń pa àwọn àṣẹ mi mọ́.
11 “‘O ò gbọ́dọ̀ lo orúkọ Jèhófà Ọlọ́run rẹ lọ́nà tí kò tọ́, torí Jèhófà kò ní ṣàìfi ìyà jẹ ẹnikẹ́ni tó bá lo orúkọ rẹ̀ lọ́nà tí kò tọ́.
12 “‘Máa pa ọjọ́ Sábáàtì mọ́, kí o lè yà á sí mímọ́, bí Jèhófà Ọlọ́run rẹ ṣe pa á láṣẹ fún ọ gẹ́lẹ́.
13 Ọjọ́ mẹ́fà ni kí o fi ṣiṣẹ́, kí o sì fi ṣe gbogbo iṣẹ́ rẹ,
14 àmọ́ ọjọ́ keje jẹ́ sábáàtì fún Jèhófà Ọlọ́run rẹ. O ò gbọ́dọ̀ ṣiṣẹ́ kankan, ìwọ àti ọmọkùnrin rẹ àti ọmọbìnrin rẹ àti ẹrúkùnrin rẹ àti ẹrúbìnrin rẹ àti akọ màlúù rẹ àti kẹ́tẹ́kẹ́tẹ́ rẹ àti èyíkéyìí nínú ẹran ọ̀sìn rẹ àti àjèjì tó ń gbé nínú àwọn ìlú rẹ, kí ẹrúkùnrin rẹ àti ẹrúbìnrin rẹ lè sinmi bíi tìẹ.
15 Rántí pé o di ẹrú ní ilẹ̀ Íjíbítì àti pé Jèhófà Ọlọ́run rẹ fi ọwọ́ agbára àti apá rẹ̀ tó nà jáde mú ọ kúrò níbẹ̀. Ìdí nìyẹn tí Jèhófà Ọlọ́run rẹ fi pàṣẹ fún ọ pé kí o máa pa ọjọ́ Sábáàtì mọ́.
16 “‘Bọlá fún bàbá rẹ àti ìyá rẹ, bí Jèhófà Ọlọ́run rẹ ṣe pa á láṣẹ fún ọ gẹ́lẹ́, kí ẹ̀mí rẹ lè gùn, kí nǹkan sì lè máa lọ dáadáa fún ọ lórí ilẹ̀ tí Jèhófà Ọlọ́run rẹ máa fún ọ.
17 “‘O ò gbọ́dọ̀ pààyàn.
18 “‘O ò sì gbọ́dọ̀ ṣe àgbèrè.
19 “‘O ò gbọ́dọ̀ jalè.
20 “‘O ò sì gbọ́dọ̀ jẹ́rìí èké sí ọmọnìkejì rẹ.
21 “‘O ò gbọ́dọ̀ jẹ́ kí ìyàwó ọmọnìkejì rẹ wọ̀ ọ́ lójú. O ò sì gbọ́dọ̀ ṣe ojúkòkòrò ilé ọmọnìkejì rẹ tàbí oko rẹ̀ tàbí ẹrúkùnrin rẹ̀ tàbí ẹrúbìnrin rẹ̀ tàbí akọ màlúù rẹ̀ tàbí kẹ́tẹ́kẹ́tẹ́ rẹ̀ tàbí ohunkóhun tó jẹ́ ti ọmọnìkejì rẹ.’
22 “Àwọn àṣẹ yìí ni Jèhófà pa fún gbogbo ìjọ yín lórí òkè náà, látinú iná àti ìkùukùu àti ìṣúdùdù tó kàmàmà pẹ̀lú ohùn rara, kò sì fi ohunkóhun kún un; ó wá kọ wọ́n sórí wàláà òkúta méjì, ó sì kó o fún mi.
23 “Àmọ́ gbàrà tí ẹ gbọ́ ohùn tó ń tinú òkùnkùn náà jáde, nígbà tí iná ń jó ní òkè náà, gbogbo olórí ẹ̀yà yín àti àwọn àgbààgbà wá sọ́dọ̀ mi.
24 Ẹ wá sọ pé, ‘Jèhófà Ọlọ́run wa ti fi ògo rẹ̀ àti títóbi rẹ̀ hàn wá, a sì ti gbọ́ ohùn rẹ̀ látinú iná. Òní la rí i pé Ọlọ́run lè bá èèyàn sọ̀rọ̀ kí onítọ̀hún má sì kú.
25 Ṣé ó wá yẹ ká kú ni? Iná ńlá yìí lè jó wa run. Tí a bá ṣì ń gbọ́ ohùn Jèhófà Ọlọ́run wa, ó dájú pé a máa kú.
26 Nínú gbogbo aráyé, ta ló tíì gbọ́ ohùn Ọlọ́run alààyè tó ń sọ̀rọ̀ látinú iná bí a ṣe gbọ́ ọ, tí onítọ̀hún ò sì kú?
27 Ìwọ fúnra rẹ ni kí o sún mọ́ ibẹ̀, kí o lè gbọ́ gbogbo ohun tí Jèhófà Ọlọ́run wa máa sọ, ìwọ lo sì máa sọ gbogbo ohun tí Jèhófà Ọlọ́run wa bá bá ọ sọ fún wa, a máa gbọ́, a sì máa ṣe é.’
28 “Jèhófà gbọ́ ohun tí ẹ sọ fún mi, Jèhófà sì sọ fún mi pé, ‘Mo ti gbọ́ ohun tí àwọn èèyàn yìí sọ fún ọ. Gbogbo ohun tí wọ́n sọ ló dáa.
29 Ì bá mà dáa o, tí wọ́n bá mú kí ọkàn wọn máa bẹ̀rù mi nígbà gbogbo, tí wọ́n ń pa gbogbo àṣẹ mi mọ́, nǹkan á máa lọ dáadáa fún àwọn àti àwọn ọmọ wọn títí láé!
30 Lọ sọ fún wọn pé: “Ẹ pa dà sínú àwọn àgọ́ yín.”
31 Àmọ́ kí ìwọ dúró sọ́dọ̀ mi, kí n lè sọ gbogbo àṣẹ, ìlànà àti ìdájọ́ tí o máa kọ́ wọn fún ọ, èyí tí wọ́n á máa tẹ̀ lé ní ilẹ̀ tí màá fún wọn pé kó di tiwọn.’
32 Kí ẹ rí i pé ohun tí Jèhófà Ọlọ́run yín pa láṣẹ fún yín gẹ́lẹ́ lẹ̀ ń ṣe. Ẹ ò gbọ́dọ̀ yà sí ọ̀tún tàbí sí òsì.
33 Gbogbo ọ̀nà tí Jèhófà Ọlọ́run yín pa láṣẹ fún yín ni kí ẹ máa rìn, kí ẹ lè máa wà láàyè, kí nǹkan lè máa lọ dáadáa fún yín, kí ẹ sì lè pẹ́ lórí ilẹ̀ tí ẹ máa gbà.
6 “Èyí ni àwọn àṣẹ, ìlànà àti ìdájọ́ tí Jèhófà Ọlọ́run yín fi lélẹ̀ láti kọ́ yín, kí ẹ lè máa pa wọ́n mọ́ tí ẹ bá ti sọdá sí ilẹ̀ tí ẹ máa gbà,
2 kí ẹ lè máa bẹ̀rù Jèhófà Ọlọ́run yín, kí ẹ sì máa pa gbogbo òfin àti àṣẹ rẹ̀ tí mò ń pa láṣẹ fún yín mọ́, ẹ̀yin àti ọmọ yín àti ọmọ ọmọ yín, ní gbogbo ọjọ́ ayé yín, kí ẹ̀mí yín lè gùn.
3 Kí o fetí sílẹ̀, ìwọ Ísírẹ́lì, kí o sì rí i pé ò ń pa wọ́n mọ́, kí nǹkan lè máa lọ dáadáa fún ọ, kí o sì lè pọ̀ rẹpẹtẹ ní ilẹ̀ tí wàrà àti oyin ti ń ṣàn, bí Jèhófà Ọlọ́run àwọn baba ńlá rẹ ṣe ṣèlérí fún ọ gẹ́lẹ́.
4 “Fetí sílẹ̀, ìwọ Ísírẹ́lì: Jèhófà Ọlọ́run wa, Jèhófà kan ṣoṣo ni.
5 Kí o fi gbogbo ọkàn rẹ àti gbogbo ara rẹ àti gbogbo okun rẹ nífẹ̀ẹ́ Jèhófà Ọlọ́run rẹ.
6 Rí i pé o fi àwọn ọ̀rọ̀ yìí tí mò ń pa láṣẹ fún ọ lónìí sọ́kàn,
7 kí o máa fi kọ́ àwọn ọmọ rẹ léraléra, kí o sì máa sọ̀rọ̀ nípa rẹ̀ nígbà tí o bá jókòó nínú ilé rẹ, nígbà tí o bá ń rìn lójú ọ̀nà, nígbà tí o bá dùbúlẹ̀ àti nígbà tí o bá dìde.
8 So ó mọ́ ọwọ́ rẹ bí ohun ìrántí, kó sì dà bí aṣọ ìwérí níwájú orí rẹ.
9 Kọ ọ́ sára àwọn òpó ilẹ̀kùn ilé rẹ àti sí àwọn ẹnubodè rẹ.
10 “Tí Jèhófà Ọlọ́run rẹ bá mú ọ dé ilẹ̀ tó búra fún àwọn baba ńlá rẹ Ábúráhámù, Ísákì àti Jékọ́bù pé òun máa fún ọ, àwọn ìlú tó tóbi tó sì dára, tí kì í ṣe ìwọ lo kọ́ ọ,
11 àwọn ilé tí gbogbo onírúurú ohun rere tí ìwọ kò ṣiṣẹ́ fún kún inú wọn, àwọn kòtò omi tí ìwọ kò gbẹ́, àwọn ọgbà àjàrà àti igi ólífì tí ìwọ kò gbìn, tí o jẹ, tí o sì yó,
12 rí i pé o ò gbàgbé Jèhófà, ẹni tó mú ọ kúrò ní ilẹ̀ Íjíbítì, kúrò ní ilé ẹrú.
13 Jèhófà Ọlọ́run rẹ ni kí o máa bẹ̀rù, òun ni kí o máa sìn, orúkọ rẹ̀ sì ni kí o máa fi búra.
14 Ẹ ò gbọ́dọ̀ tẹ̀ lé àwọn ọlọ́run míì, èyíkéyìí nínú ọlọ́run àwọn èèyàn tó yí yín ká,
15 torí Ọlọ́run tó fẹ́ kí á máa sin òun nìkan ṣoṣo ni Jèhófà Ọlọ́run rẹ tó wà láàárín rẹ. Àìjẹ́ bẹ́ẹ̀, Jèhófà máa bínú sí ọ gidigidi, yóò sì pa ọ́ run kúrò lórí ilẹ̀.
16 “Ẹ ò gbọ́dọ̀ dán Jèhófà Ọlọ́run yín wò, bí ẹ ṣe dán an wò ní Másà.
17 Kí ẹ rí i pé ẹ̀ ń pa àwọn àṣẹ Jèhófà Ọlọ́run yín mọ́ délẹ̀délẹ̀ àti àwọn ìránnilétí rẹ̀ àti àwọn ìlànà rẹ̀, tó pa láṣẹ pé kí ẹ máa tẹ̀ lé.
18 Kí o máa ṣe ohun tó tọ́, tó sì dáa ní ojú Jèhófà, kí nǹkan lè máa lọ dáadáa fún ọ, kí o lè wọ ilẹ̀ dáradára tí Jèhófà búra fún àwọn baba ńlá rẹ nípa rẹ̀, kí o sì gbà á,
19 nígbà tí o bá lé gbogbo ọ̀tá rẹ kúrò níwájú rẹ, bí Jèhófà ṣe ṣèlérí.
20 “Lọ́jọ́ iwájú, tí ọmọ rẹ bá bi ọ́ pé, ‘Kí ni ìtumọ̀ àwọn ìránnilétí, àwọn ìlànà àti àwọn ìdájọ́ tí Jèhófà Ọlọ́run wa pa láṣẹ fún yín?’
21 kí o sọ fún ọmọ rẹ pé, ‘A di ẹrú Fáráò ní Íjíbítì, àmọ́ Jèhófà fi ọwọ́ agbára mú wa jáde ní Íjíbítì.
22 Ojú wa ni Jèhófà ṣe ń fi àwọn iṣẹ́ àmì àti iṣẹ́ ìyanu tó lágbára tó sì ń ṣọṣẹ́ kọ lu Íjíbítì, Fáráò àti gbogbo agbo ilé rẹ̀.
23 Ó sì mú wa kúrò níbẹ̀, kó lè mú wa wá síbí láti fún wa ní ilẹ̀ tó búra fún àwọn baba ńlá wa nípa rẹ̀.
24 Jèhófà wá pàṣẹ fún wa pé ká máa tẹ̀ lé gbogbo ìlànà yìí, ká sì máa bẹ̀rù Jèhófà Ọlọ́run wa fún àǹfààní ara wa títí lọ, ká lè máa wà láàyè bí a ṣe wà láàyè títí dòní.
25 A ó sì kà wá sí olódodo tí a bá rí i pé gbogbo àṣẹ yìí là ń pa mọ́ láti fi hàn pé à ń ṣègbọràn sí Jèhófà Ọlọ́run wa, bó ṣe pa á láṣẹ fún wa.’
7 “Tí Jèhófà Ọlọ́run rẹ bá mú ọ dé ilẹ̀ tí o fẹ́ wọ̀ tí o sì máa gbà, ó máa mú àwọn orílẹ̀-èdè tí èèyàn wọn pọ̀ kúrò níwájú rẹ: àwọn ọmọ Hétì, àwọn Gẹ́gáṣì, àwọn Ámórì, àwọn ọmọ Kénáánì, àwọn Pérísì, àwọn Hífì àti àwọn ará Jébúsì, àwọn orílẹ̀-èdè méje tí èèyàn wọn pọ̀ tí wọ́n sì lágbára jù ọ́ lọ.
2 Jèhófà Ọlọ́run rẹ máa fi wọ́n lé ọ lọ́wọ́, wàá sì ṣẹ́gun wọn. Kí o rí i pé o pa wọ́n run pátápátá. O ò gbọ́dọ̀ bá wọn dá májẹ̀mú kankan, o ò sì gbọ́dọ̀ ṣojúure sí wọn rárá.
3 O ò gbọ́dọ̀ bá wọn dána rárá. O ò gbọ́dọ̀ fi àwọn ọmọbìnrin rẹ fún àwọn ọmọkùnrin wọn, o ò sì gbọ́dọ̀ fẹ́ àwọn ọmọbìnrin wọn fún àwọn ọmọkùnrin rẹ.
4 Torí wọn ò ní jẹ́ kí àwọn ọmọkùnrin rẹ tọ̀ mí lẹ́yìn mọ́, wọ́n á mú kí wọ́n máa sin àwọn ọlọ́run míì; Jèhófà máa wá bínú gidigidi sí ọ, kíákíá ló sì máa pa ọ́ run.
5 “Kàkà bẹ́ẹ̀, ohun tí ẹ máa ṣe sí wọn nìyí: Ẹ wó àwọn pẹpẹ wọn lulẹ̀, ẹ sì wó àwọn ọwọ̀n òrìṣà wọn, ẹ gé àwọn òpó òrìṣà wọn, kí ẹ sì dáná sun àwọn ère gbígbẹ́ wọn.
6 Torí èèyàn mímọ́ lẹ jẹ́ fún Jèhófà Ọlọ́run yín, Jèhófà Ọlọ́run yín sì ti yàn yín kí ẹ lè di èèyàn rẹ̀, ohun ìní rẹ̀ pàtàkì, nínú gbogbo èèyàn tó wà láyé.
7 “Kì í ṣe torí pé ẹ̀yin lẹ pọ̀ jù nínú gbogbo èèyàn ni Jèhófà ṣe nífẹ̀ẹ́ yín tó sì yàn yín, ẹ̀yin lẹ kéré jù nínú gbogbo èèyàn.
8 Àmọ́ torí pé Jèhófà nífẹ̀ẹ́ yín, tó sì ṣe ohun tó búra fún àwọn baba ńlá yín pé òun máa ṣe ni Jèhófà ṣe fi ọwọ́ agbára mú yín kúrò, kó lè rà yín pa dà kúrò ní ilé ẹrú, kúrò lọ́wọ́ Fáráò ọba Íjíbítì.
9 O mọ̀ dáadáa pé Jèhófà Ọlọ́run rẹ ni Ọlọ́run tòótọ́, Ọlọ́run tó ṣeé fọkàn tán, tó ń pa májẹ̀mú rẹ̀ mọ́, tó sì ń fi ìfẹ́ tí kì í yẹ̀ hàn títí dé ẹgbẹ̀rún ìran àwọn tó nífẹ̀ẹ́ rẹ̀, tí wọ́n sì ń pa àwọn àṣẹ rẹ̀ mọ́.
10 Àmọ́ ó máa fi ìparun san ẹ̀san fún àwọn tó kórìíra rẹ̀ ní tààràtà. Kò ní jáfara láti fìyà jẹ àwọn tó kórìíra rẹ̀; ó máa san wọ́n lẹ́san lójúkojú.
11 Torí náà, rí i pé o pa àwọn àṣẹ àti àwọn ìlànà àti àwọn ìdájọ́ tí mò ń pa láṣẹ fún ọ lónìí mọ́, kí o máa tẹ̀ lé wọn.
12 “Tí ẹ bá ń tẹ́tí sí àwọn ìdájọ́ yìí, tí ẹ̀ ń tẹ̀ lé wọn, tí ẹ sì ń pa wọ́n mọ́, Jèhófà Ọlọ́run yín máa pa májẹ̀mú tó bá àwọn baba ńlá yín dá mọ́, ó sì máa fi ìfẹ́ tí kì í yẹ̀ hàn bó ṣe ṣèlérí.
13 Ó máa nífẹ̀ẹ́ rẹ, ó máa bù kún ọ, ó sì máa sọ ọ́ di púpọ̀. Àní, ó máa fi ọmọ púpọ̀ bù kún ọ, ó máa fi èso ilẹ̀ rẹ bù kún ọ, ó sì máa fi ọkà rẹ, wáìnì tuntun rẹ, òróró rẹ, àwọn ọmọ màlúù nínú ọ̀wọ́ ẹran rẹ àti àwọn ọ̀dọ́ àgùntàn nínú agbo ẹran rẹ bù kún ọ ní ilẹ̀ tó búra fún àwọn baba ńlá rẹ pé òun máa fún ọ.
14 Ìwọ lo máa gba ìbùkún jù nínú gbogbo èèyàn; kò ní sí ọkùnrin tàbí obìnrin kankan láàárín rẹ tí kò ní bímọ, ẹran ọ̀sìn rẹ ò sì ní wà láìbímọ.
15 Jèhófà máa mú gbogbo àìsàn kúrò lára rẹ; kò sì ní jẹ́ kí ìkankan nínú gbogbo àrùn burúkú tí o ti mọ̀ ní Íjíbítì ṣe ọ́. Kàkà bẹ́ẹ̀, gbogbo àwọn tó kórìíra rẹ ló máa fi àrùn náà ṣe.
16 Kí o run gbogbo èèyàn tí Jèhófà Ọlọ́run rẹ bá fi lé ọ lọ́wọ́. O ò gbọ́dọ̀ káàánú wọn, o ò sì gbọ́dọ̀ sin àwọn ọlọ́run wọn, torí ìdẹkùn ló máa jẹ́ fún ọ.
17 “Tí o bá sọ ní ọkàn rẹ pé, ‘Àwọn orílẹ̀-èdè yìí pọ̀ jù wá lọ. Báwo ni màá ṣe lé wọn lọ?’
18 o ò gbọ́dọ̀ bẹ̀rù wọn. Rán ara rẹ létí ohun tí Jèhófà Ọlọ́run rẹ ṣe sí Fáráò àti gbogbo Íjíbítì,
19 àwọn ìdájọ́ tó rinlẹ̀ tí o fojú ara rẹ rí, àwọn iṣẹ́ àmì àti àwọn iṣẹ́ ìyanu àti ọwọ́ agbára àti apá tí Jèhófà Ọlọ́run rẹ nà jáde tó fi mú ọ kúrò. Ohun tí Jèhófà Ọlọ́run rẹ máa ṣe sí gbogbo àwọn tí ò ń bẹ̀rù nìyẹn.
20 Jèhófà Ọlọ́run rẹ máa mú kí wọ́n rẹ̀wẹ̀sì títí àwọn tó ṣẹ́ kù àti àwọn tó ń fara pa mọ́ fún ọ fi máa pa run.
21 Má gbọ̀n rìrì nítorí wọn, torí Jèhófà Ọlọ́run rẹ wà pẹ̀lú rẹ, Ọlọ́run tó tóbi ni, tó sì yẹ lẹ́ni tí à ń bẹ̀rù.
22 “Ó dájú pé díẹ̀díẹ̀ ni Jèhófà Ọlọ́run rẹ máa lé àwọn orílẹ̀-èdè yìí kúrò níwájú rẹ. Kò ní jẹ́ kí o pa wọ́n run kíákíá, kí àwọn ẹranko búburú má bàa pọ̀ níbẹ̀ kí wọ́n sì ṣe yín lọ́ṣẹ́.
23 Jèhófà Ọlọ́run rẹ máa fi wọ́n lé ọ lọ́wọ́ títí o fi máa ṣẹ́gun wọn tí o sì máa pa wọ́n run pátápátá.
24 Ó máa fi àwọn ọba wọn lé ọ lọ́wọ́, o sì máa pa orúkọ wọn run kúrò lábẹ́ ọ̀run. Kò sẹ́ni tó máa dìde sí ọ títí o fi máa pa wọ́n run tán.
25 Kí ẹ dáná sun ère àwọn ọlọ́run wọn tí wọ́n gbẹ́. Má ṣe jẹ́ kí ojú rẹ wọ fàdákà àti wúrà tó wà lára wọn, o ò sì gbọ́dọ̀ mú un fún ara rẹ, kó má bàa jẹ́ ìdẹkùn fún ọ, torí ohun ìríra ló jẹ́ lójú Jèhófà Ọlọ́run rẹ.
26 O ò gbọ́dọ̀ mú ohun ìríra wọnú ilé rẹ, tí wàá fi di ohun tí a máa pa run bí ohun ìríra náà. Kí o kà á sí ẹ̀gbin, kí o sì kórìíra rẹ̀ pátápátá, torí ohun tí a máa pa run ni.
11 “Rí i pé o nífẹ̀ẹ́ Jèhófà Ọlọ́run rẹ, kí o máa ṣe ojúṣe rẹ sí i, kí o sì máa pa àwọn àṣẹ rẹ̀, àwọn ìdájọ́ rẹ̀ àti àwọn òfin rẹ̀ mọ́ nígbà gbogbo.
2 Ẹ mọ̀ pé ẹ̀yin ni mò ń bá sọ̀rọ̀ lónìí, kì í ṣe àwọn ọmọ yín tí wọn ò tíì mọ ìbáwí Jèhófà Ọlọ́run yín, títóbi rẹ̀, ọwọ́ agbára rẹ̀ àti apá tó nà jáde, tí wọn ò sì tíì rí nǹkan wọ̀nyí.
3 Wọn ò rí àwọn iṣẹ́ àmì rẹ̀ àti àwọn ohun tó ṣe ní Íjíbítì sí Fáráò ọba Íjíbítì àti sí gbogbo ilẹ̀ rẹ̀;
4 bẹ́ẹ̀ ni wọn ò rí ohun tó ṣe sí àwọn ọmọ ogun Íjíbítì, sí àwọn ẹṣin Fáráò àti àwọn kẹ̀kẹ́ ẹṣin rẹ̀, èyí tí omi Òkun Pupa bò mọ́lẹ̀ nígbà tí wọ́n ń lé yín, tí Jèhófà sì pa wọ́n run lẹ́ẹ̀kan náà.
5 Wọn ò rí ohun tó ṣe fún yín nínú aginjù títí ẹ fi dé ibí yìí,
6 tàbí ohun tó ṣe sí Dátánì àti Ábírámù, àwọn ọmọ Élíábù ọmọ Rúbẹ́nì níṣojú gbogbo Ísírẹ́lì, nígbà tí ilẹ̀ lanu tó sì gbé wọn mì pẹ̀lú agbo ilé wọn àti àwọn àgọ́ wọn àti gbogbo ohun alààyè tó tẹ̀ lé wọn.
7 Ẹ ti fi ojú ara yín rí gbogbo nǹkan àgbàyanu tí Jèhófà ṣe.
8 “Kí ẹ máa pa gbogbo àṣẹ tí mò ń pa fún yín lónìí mọ́, kí ẹ lè di alágbára, kí ẹ lè kọjá sí ilẹ̀ náà, kí ẹ sì gbà á,
9 kí ẹ sì lè pẹ́ lórí ilẹ̀ tí Jèhófà búra pé òun máa fún àwọn baba ńlá yín àti àtọmọdọ́mọ wọn, ilẹ̀ tí wàrà àti oyin ti ń ṣàn.
10 “Ilẹ̀ tí ẹ fẹ́ lọ gbà kò dà bí ilẹ̀ Íjíbítì tí ẹ ti jáde wá, níbi tí ẹ ti máa ń fún irúgbìn yín, tí ẹ sì máa ń fi ẹsẹ̀ yín bomi rin ín, bí ọgbà tí ẹ gbin nǹkan sí.
11 Ilẹ̀ tó ní àwọn òkè àti pẹ̀tẹ́lẹ̀ ni ilẹ̀ tí ẹ fẹ́ sọdá lọ gbà. Òjò tó ń rọ̀ láti ọ̀run ló ń bomi rin ín;
12 Jèhófà Ọlọ́run yín ló ń bójú tó ilẹ̀ náà. Ojú Jèhófà Ọlọ́run yín kì í sì í kúrò ní ilẹ̀ náà, láti ìbẹ̀rẹ̀ ọdún títí di ìparí ọdún.
13 “Tí ẹ bá ń pa àwọn àṣẹ mi mọ́ délẹ̀délẹ̀, èyí tí mò ń pa fún yín lónìí, tí ẹ sì nífẹ̀ẹ́ Jèhófà Ọlọ́run yín, tí ẹ fi gbogbo ọkàn yín àti gbogbo ara yín sìn ín,
14 màá mú kí òjò rọ̀ sórí ilẹ̀ yín ní àkókò rẹ̀, òjò ìgbà ìkórè àti ti ìgbà ìrúwé, ẹ sì máa kó ọkà yín jọ àti wáìnì tuntun yín àti òróró yín.
15 Màá mú kí ewéko hù ní oko yín fún àwọn ẹran ọ̀sìn yín, ẹ máa jẹun, ẹ sì máa yó.
16 Kí ẹ rí i pé ẹ ò jẹ́ kí ọkàn yín fà sí àwọn ọlọ́run míì, kí ẹ wá yà bàrá lọ sìn wọ́n tàbí kí ẹ forí balẹ̀ fún wọn.
17 Àìjẹ́ bẹ́ẹ̀, Jèhófà máa bínú sí yín gidigidi, ó sì máa sé ọ̀run pa kí òjò má bàa rọ̀, ilẹ̀ ò ní mú èso jáde, ẹ sì máa tètè pa run lórí ilẹ̀ dáradára tí Jèhófà fẹ́ fún yín.
18 “Kí ẹ rí i pé ẹ tẹ àwọn ọ̀rọ̀ mi yìí mọ́ ọkàn yín, kó sì di ara yín, kí ẹ so ó mọ́ ọwọ́ yín bí ohun ìrántí, kó sì dà bí aṣọ ìwérí níwájú orí yín.
19 Kí ẹ fi kọ́ àwọn ọmọ yín, kí ẹ máa sọ̀rọ̀ nípa rẹ̀ nígbà tí ẹ bá jókòó nínú ilé yín, tí ẹ bá ń rìn lójú ọ̀nà, tí ẹ bá dùbúlẹ̀ àti nígbà tí ẹ bá dìde.
20 Kí ẹ kọ ọ́ sára àwọn òpó ilẹ̀kùn ilé yín àti sí àwọn ẹnubodè yín,
21 kí ẹ̀yin àti àwọn ọmọ yín lè pẹ́ lórí ilẹ̀ tí Jèhófà búra pé òun máa fún àwọn baba ńlá yín, níwọ̀n ìgbà tí ayé bá ṣì wà lábẹ́ ọ̀run.
22 “Tí ẹ bá pa àṣẹ yìí tí mò ń pa fún yín mọ́ délẹ̀délẹ̀, tí ẹ sì ń tẹ̀ lé e, pé kí ẹ nífẹ̀ẹ́ Jèhófà Ọlọ́run yín, kí ẹ máa rìn ní gbogbo ọ̀nà rẹ̀, kí ẹ sì rọ̀ mọ́ ọn,
23 Jèhófà máa lé gbogbo àwọn orílẹ̀-èdè yìí kúrò níwájú yín, ẹ sì máa lé àwọn orílẹ̀-èdè tó tóbi, tí wọ́n sì pọ̀ jù yín lọ kúrò.
24 Gbogbo ibi tí ẹ bá fi ẹsẹ̀ tẹ̀ ló máa di tiyín. Láti aginjù títí dé Lẹ́bánónì, láti Odò, ìyẹn odò Yúfírétì, dé òkun tó wà ní ìwọ̀ oòrùn ló máa jẹ́ ààlà yín.
25 Ẹnì kankan ò ní dìde sí yín. Jèhófà Ọlọ́run yín máa kó jìnnìjìnnì bá àwọn èèyàn gbogbo ilẹ̀ tí ẹ máa tẹ̀, kí wọ́n sì máa bẹ̀rù yín, bó ṣe ṣèlérí fún yín gẹ́lẹ́.
26 “Wò ó, mò ń fi ìbùkún àti ègún síwájú yín lónìí:
27 ẹ máa rí ìbùkún tí ẹ bá ṣègbọràn sí àwọn àṣẹ Jèhófà Ọlọ́run yín tí mò ń pa fún yín lónìí,
28 àmọ́ ègún máa wà lórí yín bí ẹ kò bá ṣègbọràn sí àwọn àṣẹ Jèhófà Ọlọ́run yín, tí ẹ sì yà kúrò lójú ọ̀nà tí mò ń pa láṣẹ fún yín pé kí ẹ máa rìn lónìí, tí ẹ wá lọ ń tẹ̀ lé àwọn ọlọ́run tí ẹ ò mọ̀.
29 “Tí Jèhófà Ọlọ́run rẹ bá mú ọ dé ilẹ̀ tó máa di tìrẹ, kí o súre ní Òkè Gérísímù, kí o sì gégùn-ún ní Òkè Ébálì.
30 Ṣebí òdìkejì Jọ́dánì ni wọ́n wà lápá ìwọ̀ oòrùn, ní ilẹ̀ àwọn ọmọ Kénáánì tí wọ́n ń gbé ní Árábà, ní òdìkejì Gílígálì, lẹ́gbẹ̀ẹ́ àwọn igi ńlá Mórè?
31 Ẹ̀ ń sọdá Jọ́dánì láti wọ ilẹ̀ tí Jèhófà Ọlọ́run yín fẹ́ fún yín, kí ẹ sì gbà á. Tí ẹ bá ti gbà á, tí ẹ sì wá ń gbé níbẹ̀,
32 kí ẹ rí i pé ẹ̀ ń tẹ̀ lé gbogbo ìlànà àti ìdájọ́ tí mò ń fi síwájú yín lónìí.
12 “Èyí ni àwọn ìlànà àti àwọn ìdájọ́ tí ẹ gbọ́dọ̀ rí i pé ẹ̀ ń pa mọ́ ní gbogbo ọjọ́ tí ẹ bá fi wà láàyè lórí ilẹ̀ tí Jèhófà Ọlọ́run àwọn baba ńlá yín máa fún yín pé kó di tiyín.
2 Gbogbo ibi tí àwọn orílẹ̀-èdè tí ẹ máa lé kúrò bá ti sin àwọn ọlọ́run wọn ni kí ẹ pa run pátápátá, ì báà jẹ́ lórí àwọn òkè tó ga tàbí lórí àwọn òkè kéékèèké tàbí lábẹ́ igi èyíkéyìí tó gbẹ̀rẹ̀gẹ̀jigẹ̀.
3 Kí ẹ wó àwọn pẹpẹ wọn, kí ẹ fọ́ àwọn ọwọ̀n òrìṣà wọn túútúú, kí ẹ dáná sun àwọn òpó òrìṣà wọn, kí ẹ sì gé ère àwọn ọlọ́run wọn tí wọ́n gbẹ́ lulẹ̀, kí orúkọ wọn lè pa rẹ́ kúrò níbẹ̀.
4 “Ẹ ò gbọ́dọ̀ sin Jèhófà Ọlọ́run yín lọ́nà yẹn.
5 Kàkà bẹ́ẹ̀, ibikíbi tí Jèhófà Ọlọ́run yín bá yàn pé kí orúkọ rẹ̀ wà àti ibi tó bá ń gbé láàárín gbogbo ẹ̀yà yín ni kí ẹ ti máa wá a, ibẹ̀ sì ni kí ẹ máa lọ.
6 Ibẹ̀ ni kí ẹ máa mú àwọn ẹbọ sísun yín wá àti àwọn ẹbọ yín, àwọn ìdá mẹ́wàá yín, ọrẹ látọwọ́ yín, àwọn ọrẹ tí ẹ jẹ́jẹ̀ẹ́, àwọn ọrẹ àtinúwá yín àti àwọn àkọ́bí ọ̀wọ́ ẹran àti agbo ẹran yín.
7 Ibẹ̀ ni kí ẹ̀yin àti àwọn agbo ilé yín ti jẹun níwájú Jèhófà Ọlọ́run yín, kí ẹ sì máa yọ̀ nínú gbogbo ohun tí ẹ bá dáwọ́ lé, torí Jèhófà Ọlọ́run yín ti bù kún yín.
8 “Ẹ ò gbọ́dọ̀ ṣe bí a ṣe ń ṣe níbí lónìí, tí kálukú ń ṣe ohun tó dáa lójú ara rẹ̀,
9 torí pé ẹ ò tíì dé ibi ìsinmi, ẹ ò sì tíì gba ogún tí Jèhófà Ọlọ́run yín fẹ́ fún yín.
10 Tí ẹ bá ti sọdá Jọ́dánì, tí ẹ sì wá ń gbé ní ilẹ̀ tí Jèhófà Ọlọ́run yín fẹ́ fún yín pé kó di tiyín, ó dájú pé ó máa mú kí ẹ sinmi lọ́wọ́ gbogbo àwọn ọ̀tá yín tó yí yín ká, ẹ ó sì máa gbé láìséwu.
11 Gbogbo ohun tí mò ń pa láṣẹ fún yín ni kí ẹ mú wá sí ibi tí Jèhófà Ọlọ́run yín yàn pé kí orúkọ rẹ̀ máa wà, ìyẹn àwọn ẹbọ sísun yín, àwọn ẹbọ yín, àwọn ìdá mẹ́wàá yín, ọrẹ látọwọ́ yín àti gbogbo ọrẹ tí ẹ jẹ́jẹ̀ẹ́ fún Jèhófà.
12 Kí ẹ máa yọ̀ níwájú Jèhófà Ọlọ́run yín, ẹ̀yin àti àwọn ọmọkùnrin yín, àwọn ọmọbìnrin yín, àwọn ẹrúkùnrin yín, àwọn ẹrúbìnrin yín àti ọmọ Léfì tó wà nínú àwọn ìlú yín, torí kò bá yín ní ìpín tàbí ogún kankan.
13 Kí ẹ rí i pé ẹ ò rú àwọn ẹbọ sísun yín níbòmíì tí ẹ bá rí.
14 Ibi tí Jèhófà yàn nínú ọ̀kan lára àwọn ilẹ̀ tó jẹ́ ti ẹ̀yà yín nìkan ni kí ẹ ti rú àwọn ẹbọ sísun yín, ibẹ̀ sì ni kí ẹ ti ṣe gbogbo ohun tí mò ń pa láṣẹ fún yín.
15 “Àmọ́ ìgbàkígbà tó bá wù yín lẹ lè pa ẹran kí ẹ sì jẹ ẹ́, bí Jèhófà Ọlọ́run yín bá ṣe bù kún yín tó ní gbogbo ìlú yín. Ẹni tó jẹ́ aláìmọ́ àti ẹni tó mọ́ lè jẹ ẹ́, bí ẹ ṣe máa ń jẹ egbin tàbí àgbọ̀nrín.
16 Àmọ́, ẹ ò gbọ́dọ̀ jẹ ẹ̀jẹ̀ rẹ̀; ṣe ni kí ẹ dà á sórí ilẹ̀ bí omi.
17 Ẹ ò gbọ́dọ̀ jẹ àwọn nǹkan yìí nínú àwọn ìlú yín: ìdá mẹ́wàá ọkà yín, wáìnì tuntun yín, òróró yín, àwọn àkọ́bí lára ọ̀wọ́ ẹran àti agbo ẹran yín, èyíkéyìí lára àwọn ọrẹ tí ẹ jẹ́jẹ̀ẹ́, àwọn ọrẹ àtinúwá yín àti ọrẹ látọwọ́ yín.
18 Iwájú Jèhófà Ọlọ́run yín ni kí ẹ ti jẹ ẹ́, níbi tí Jèhófà Ọlọ́run yín bá yàn, ẹ̀yin àti ọmọkùnrin yín, ọmọbìnrin yín, ẹrúkùnrin yín àti ẹrúbìnrin yín àti ọmọ Léfì tó wà nínú àwọn ìlú yín; kí ẹ sì máa yọ̀ níwájú Jèhófà Ọlọ́run yín nínú gbogbo ohun tí ẹ bá dáwọ́ lé.
19 Kí ẹ rí i pé ẹ ò gbàgbé ọmọ Léfì ní gbogbo ọjọ́ tí ẹ bá fi ń gbé lórí ilẹ̀ yín.
20 “Tí Jèhófà Ọlọ́run rẹ bá mú kí ilẹ̀ rẹ fẹ̀ sí i, bó ṣe ṣèlérí fún ọ gẹ́lẹ́, tí o wá ń sọ pé, ‘Mo fẹ́ jẹ ẹran,’ torí pé ẹran ń wù ọ́ jẹ, o lè jẹ ẹ́ nígbàkigbà tó bá wù ọ́.
21 Tí ibi tí Jèhófà Ọlọ́run rẹ yàn láti fi orúkọ rẹ̀ sí bá jìnnà sí ọ, kí o pa lára ọ̀wọ́ ẹran tàbí agbo ẹran rẹ tí Jèhófà fún ọ, bí mo ṣe pa á láṣẹ fún ọ, kí o sì jẹ ẹ́ nínú àwọn ìlú rẹ nígbàkigbà tó bá wù ọ́.
22 Kí o jẹ ẹ́ bí o ṣe máa ń jẹ egbin àti àgbọ̀nrín; ẹni tó jẹ́ aláìmọ́ àti ẹni tó mọ́ lè jẹ ẹ́.
23 Ṣáà ti pinnu pé o ò ní jẹ ẹ̀jẹ̀, má sì yẹ ìpinnu rẹ, torí pé ẹ̀jẹ̀ ni ẹ̀mí, o ò sì gbọ́dọ̀ jẹ ẹ̀mí pọ̀ mọ́ ẹran.
24 O ò gbọ́dọ̀ jẹ ẹ́. Ṣe ni kí o dà á sórí ilẹ̀ bí omi.
25 O ò gbọ́dọ̀ jẹ ẹ́, kí nǹkan lè máa lọ dáadáa fún ìwọ àti àwọn ọmọ rẹ lẹ́yìn rẹ, torí ò ń ṣe ohun tó tọ́ ní ojú Jèhófà.
26 Àwọn ohun mímọ́ tó jẹ́ tìrẹ àti àwọn ọrẹ tí o jẹ́jẹ̀ẹ́ nìkan ni kí o mú wá tí o bá wá sí ibi tí Jèhófà máa yàn.
27 Ibẹ̀ ni kí o ti rú àwọn ẹbọ sísun rẹ, ẹran àti ẹ̀jẹ̀ rẹ̀, lórí pẹpẹ Jèhófà Ọlọ́run rẹ, kí o sì da ẹ̀jẹ̀ àwọn ẹbọ rẹ sára pẹpẹ Jèhófà Ọlọ́run rẹ, ṣùgbọ́n o lè jẹ ẹran rẹ̀.
28 “Rí i pé ò ń tẹ̀ lé gbogbo ọ̀rọ̀ tí mò ń pa láṣẹ fún ọ yìí, kí nǹkan lè máa lọ dáadáa fún ìwọ àti àwọn ọmọ rẹ lẹ́yìn rẹ nígbà gbogbo, torí pé ò ń ṣe ohun tó dáa tó sì tọ́ ní ojú Jèhófà Ọlọ́run rẹ.
29 “Tí Jèhófà Ọlọ́run rẹ bá pa àwọn orílẹ̀-èdè tí o máa lé kúrò run, tí o sì wá ń gbé ilẹ̀ wọn,
30 rí i pé o ò kó sí ìdẹkùn lẹ́yìn tí wọ́n bá pa run kúrò níwájú rẹ. Má ṣe béèrè nípa àwọn ọlọ́run wọn pé, ‘Báwo ni àwọn orílẹ̀-èdè yìí ṣe máa ń sin àwọn ọlọ́run wọn? Ohun tí wọ́n ṣe lèmi náà máa ṣe.’
31 O ò gbọ́dọ̀ ṣe báyìí sí Jèhófà Ọlọ́run rẹ, torí gbogbo ohun tí Jèhófà kórìíra ni wọ́n máa ń ṣe sí àwọn ọlọ́run wọn, kódà wọ́n máa ń sun àwọn ọmọkùnrin wọn àti àwọn ọmọbìnrin wọn nínú iná sí àwọn ọlọ́run wọn.
32 Gbogbo ọ̀rọ̀ tí mò ń pa láṣẹ fún yín ni kí ẹ rí i pé ẹ tẹ̀ lé. Ẹ ò gbọ́dọ̀ fi kún un, ẹ ò sì gbọ́dọ̀ yọ kúrò nínú rẹ̀.
13 “Tí ẹnì kan bá di wòlíì tàbí tó bẹ̀rẹ̀ sí í fi àlá sọ tẹ́lẹ̀ láàárín rẹ, tó sì fún ọ ní àmì tàbí tó sọ ohun kan tó fẹ́ ṣẹlẹ̀ fún ọ,
2 tí àmì náà tàbí ohun tó sọ fún ọ sì ṣẹ, tó wá ń sọ pé, ‘Jẹ́ ká tẹ̀ lé àwọn ọlọ́run míì, àwọn ọlọ́run tí o kò mọ̀, sì jẹ́ ká máa sìn wọ́n,’
3 o ò gbọ́dọ̀ fetí sí ọ̀rọ̀ wòlíì yẹn tàbí ti alálàá yẹn, torí Jèhófà Ọlọ́run yín ń dán yín wò kó lè mọ̀ bóyá ẹ fi gbogbo ọkàn yín àti gbogbo ara yín nífẹ̀ẹ́ Jèhófà Ọlọ́run yín.
4 Jèhófà Ọlọ́run yín ni kí ẹ máa tọ̀ lẹ́yìn, òun ni kí ẹ máa bẹ̀rù, àwọn àṣẹ rẹ̀ ni kí ẹ máa pa mọ́, ohùn rẹ̀ sì ni kí ẹ máa fetí sí; òun ni kí ẹ máa sìn, òun sì ni kí ẹ rọ̀ mọ́.
5 Àmọ́ kí ẹ pa wòlíì yẹn tàbí alálàá yẹn, torí ó fẹ́ mú kí ẹ ṣọ̀tẹ̀ sí Jèhófà Ọlọ́run yín, kó lè mú yín kúrò ní ọ̀nà tí Jèhófà Ọlọ́run yín pa láṣẹ pé kí ẹ máa rìn, ẹni tó mú yín kúrò ní ilẹ̀ Íjíbítì, tó sì rà yín pa dà kúrò ní ilé ẹrú. Kí ẹ mú ohun tó burú kúrò láàárín yín.
6 “Tí arákùnrin rẹ, ọmọ ìyá rẹ tàbí ọmọkùnrin rẹ tàbí ọmọbìnrin rẹ tàbí ìyàwó rẹ tí o fẹ́ràn tàbí ọ̀rẹ́ rẹ tímọ́tímọ́, bá gbìyànjú láti tàn ọ́ ní ìkọ̀kọ̀ pé, ‘Jẹ́ ká lọ sin àwọn ọlọ́run míì,’ àwọn ọlọ́run tí ìwọ àtàwọn baba ńlá rẹ kò mọ̀,
7 lára àwọn ọlọ́run àwọn èèyàn tó yí yín ká, ì báà jẹ́ nítòsí tàbí àwọn tó jìnnà sí yín, láti ìpẹ̀kun kan ilẹ̀ náà dé ìpẹ̀kun rẹ̀ kejì,
8 o ò gbọ́dọ̀ dá a lóhùn tàbí kí o fetí sí i, o ò gbọ́dọ̀ káàánú rẹ̀ tàbí kí o yọ́nú sí i, o ò sì gbọ́dọ̀ dáàbò bò ó;
9 kàkà bẹ́ẹ̀, ṣe ni kí o pa á. Ọwọ́ rẹ ni kó kọ́kọ́ bà á láti pa á, lẹ́yìn náà, kí gbogbo èèyàn dáwọ́ jọ kí wọ́n lè pa á.
10 O gbọ́dọ̀ sọ ọ́ lókùúta pa, torí ó fẹ́ mú ọ kúrò lọ́dọ̀ Jèhófà Ọlọ́run rẹ, ẹni tó mú ọ kúrò ní ilẹ̀ Íjíbítì, kúrò ní ilé ẹrú.
11 Nígbà náà, ẹ̀rù á ba gbogbo Ísírẹ́lì tí wọ́n bá gbọ́, wọn ò sì ní dán ohun tó burú bẹ́ẹ̀ wò mọ́ láàárín rẹ.
12 “Nínú ọ̀kan lára àwọn ìlú rẹ, èyí tí Jèhófà Ọlọ́run rẹ fẹ́ fún ọ pé kí o máa gbé, tí o bá gbọ́ tí wọ́n sọ pé,
13 ‘Àwọn èèyàn tí kò ní láárí ti jáde láti àárín rẹ, kí wọ́n lè yí àwọn tó ń gbé ìlú wọn pa dà, wọ́n ń sọ pé: “Ẹ jẹ́ ká lọ sin àwọn ọlọ́run míì,” àwọn ọlọ́run tí ẹ kò mọ̀,’
14 rí i pé o yẹ ọ̀rọ̀ náà wò, kí o ṣe ìwádìí fínnífínní, kí o sì béèrè nípa rẹ̀; tó bá jẹ́ pé òótọ́ ni wọ́n ṣe ohun ìríra yìí láàárín rẹ,
15 kí o rí i pé o fi idà pa àwọn tó ń gbé ìlú yẹn. Kí o fi idà pa ìlú náà àti gbogbo ohun tó wà nínú rẹ̀ run pátápátá, títí kan àwọn ẹran ọ̀sìn rẹ̀.
16 Kí o wá kó gbogbo ẹrù inú rẹ̀ jọ sí àárín ojúde ìlú náà, kí o sì fi iná sun ìlú náà, àwọn ẹrù yẹn á wá di odindi ọrẹ fún Jèhófà Ọlọ́run rẹ. Àwókù ni ìlú náà máa dà títí láé. O ò gbọ́dọ̀ tún un kọ́ láé.
17 O ò gbọ́dọ̀ mú ohunkóhun tí a máa pa run, kí inú tó ń bí Jèhófà gidigidi lè rọ̀, kó lè ṣàánú rẹ, kó yọ́nú sí ọ, kó sì mú kí o pọ̀, bó ṣe búra fún àwọn baba ńlá rẹ gẹ́lẹ́.
18 Kí o máa pa gbogbo àṣẹ Jèhófà Ọlọ́run rẹ tí mò ń pa fún ọ lónìí mọ́, kí o lè máa ṣègbọràn sí i, kí o lè máa ṣe ohun tó tọ́ ní ojú Jèhófà Ọlọ́run rẹ.
14 “Ọmọ Jèhófà Ọlọ́run yín lẹ jẹ́. Ẹ ò gbọ́dọ̀ kọ ara yín ní abẹ tàbí kí ẹ fá iwájú orí yín torí òkú.
2 Torí èèyàn mímọ́ lẹ jẹ́ fún Jèhófà Ọlọ́run yín, Jèhófà sì ti yàn yín kí ẹ lè di èèyàn rẹ̀, ohun ìní rẹ̀ pàtàkì, nínú gbogbo èèyàn tó wà láyé.
3 “O ò gbọ́dọ̀ jẹ ohunkóhun tó ń ríni lára.
4 Àwọn ẹran tí ẹ lè jẹ nìyí: akọ màlúù, àgùntàn, ewúrẹ́,
5 àgbọ̀nrín, egbin, èsúwó, ẹ̀kìrì, ẹtu, àgùntàn igbó àti àgùntàn orí àpáta.
6 Ẹ lè jẹ ẹran èyíkéyìí tí pátákò rẹ̀ là sí méjì, tó sì ń jẹ àpọ̀jẹ.
7 Àmọ́, ẹ ò gbọ́dọ̀ jẹ àwọn ẹran yìí tí wọ́n ń jẹ àpọ̀jẹ tàbí tí pátákò wọn là nìkan: ràkúnmí, ehoro àti gara orí àpáta, torí pé wọ́n ń jẹ àpọ̀jẹ ṣùgbọ́n pátákò wọn ò là. Aláìmọ́ ni wọ́n jẹ́ fún yín.
8 Bákan náà ni ẹlẹ́dẹ̀, torí pátákò rẹ̀ là, àmọ́ kì í jẹ àpọ̀jẹ. Aláìmọ́ ló jẹ́ fún yín. Ẹ ò gbọ́dọ̀ jẹ ẹran wọn, ẹ ò sì gbọ́dọ̀ fọwọ́ kan òkú wọn.
9 “Nínú gbogbo ohun tó ń gbé inú omi, èyí tí ẹ lè jẹ nìyí: Ẹ lè jẹ ohunkóhun tó bá ní lẹ́bẹ́ àti ìpẹ́.
10 Àmọ́ ẹ ò gbọ́dọ̀ jẹ ohunkóhun tí kò bá ní lẹ́bẹ́ àti ìpẹ́. Aláìmọ́ ló jẹ́ fún yín.
11 “Ẹ lè jẹ ẹyẹ èyíkéyìí tó bá mọ́.
12 Àmọ́ ẹ ò gbọ́dọ̀ jẹ àwọn ẹyẹ yìí: idì, idì ajẹja, igún dúdú,
13 àwòdì pupa, àwòdì dúdú, onírúurú ẹyẹ aṣọdẹ,
14 gbogbo onírúurú ẹyẹ ìwò,
15 ògòǹgò, òwìwí, ẹyẹ àkẹ̀, onírúurú àṣáǹwéwé,
16 òwìwí kékeré, òwìwí elétí gígùn, ògbùgbú,
17 ẹyẹ òfú, igún, ẹyẹ àgò,
18 ẹyẹ àkọ̀, onírúurú ẹyẹ wádòwádò, àgbìgbò àti àdán.
19 Gbogbo ẹ̀dá abìyẹ́ tó ń gbá yìn-ìn pẹ̀lú jẹ́ aláìmọ́ fún yín. Ẹ ò gbọ́dọ̀ jẹ wọ́n.
20 Ẹ lè jẹ ẹ̀dá èyíkéyìí tó ń fò, tó sì mọ́.
21 “Ẹ ò gbọ́dọ̀ jẹ òkú ẹran èyíkéyìí. Ẹ lè fún àjèjì tó wà nínú àwọn ìlú yín, kó sì jẹ ẹ́ tàbí kí ẹ tà á fún àjèjì. Torí pé èèyàn mímọ́ lẹ jẹ́ fún Jèhófà Ọlọ́run yín. “Ẹ ò gbọ́dọ̀ se ọmọ ewúrẹ́ nínú wàrà ìyá rẹ̀.
22 “O gbọ́dọ̀ rí i pé ò ń san ìdá mẹ́wàá gbogbo ohun tí irúgbìn rẹ bá ń mú jáde lọ́dọọdún.
23 Iwájú Jèhófà Ọlọ́run rẹ ni kí o ti máa jẹ ìdá mẹ́wàá ọkà rẹ, wáìnì tuntun rẹ, òróró rẹ àti àwọn àkọ́bí nínú ọ̀wọ́ ẹran àti agbo ẹran rẹ, ní ibi tó yàn pé kí orúkọ rẹ̀ máa wà, kí o lè kọ́ láti máa bẹ̀rù Jèhófà Ọlọ́run rẹ nígbà gbogbo.
24 “Àmọ́ tí ọ̀nà ibẹ̀ bá jìn jù fún ọ, tó ò sì lè gbé e lọ sí ibi tí Jèhófà Ọlọ́run rẹ yàn pé kí orúkọ rẹ̀ máa wà torí pé ibẹ̀ jìnnà sí ọ, (torí pé Jèhófà Ọlọ́run rẹ máa bù kún ọ,)
25 o lè sọ ọ́ di owó, kí o wá mú owó náà dání, kí o sì rìnrìn àjò lọ sí ibi tí Jèhófà Ọlọ́run rẹ máa yàn.
26 O lè wá fi owó náà ra ohunkóhun tó bá wù ọ́, bíi màlúù, àgùntàn, ewúrẹ́, wáìnì àtàwọn ohun mímu míì tó ní ọtí àti ohunkóhun tí o bá fẹ́; kí o jẹ ẹ́ níbẹ̀ níwájú Jèhófà Ọlọ́run rẹ, kí o sì máa yọ̀, ìwọ àti agbo ilé rẹ.
27 O ò gbọ́dọ̀ gbàgbé ọmọ Léfì tó wà nínú àwọn ìlú rẹ, torí kò bá ọ ní ìpín tàbí ogún kankan.
28 “Ní òpin ọdún mẹ́ta-mẹ́ta, kí o kó gbogbo ìdá mẹ́wàá èso rẹ ní ọdún yẹn jáde, kí o sì kó o sínú àwọn ìlú rẹ.
29 Ọmọ Léfì tí kò bá ọ ní ìpín tàbí ogún kankan, àjèjì, ọmọ aláìníbaba àti opó tí wọ́n wà nínú àwọn ìlú rẹ máa wá, wọ́n á sì jẹun yó, kí Jèhófà Ọlọ́run rẹ lè máa bù kún ọ nínú gbogbo ohun tí ò ń ṣe.
15 “Ní òpin ọdún méje-méje, kí o máa ṣe ìtúsílẹ̀.
2 Bí ìtúsílẹ̀ náà ṣe máa rí nìyí: Kí gbogbo ẹni tí ọmọnìkejì rẹ̀ jẹ ní gbèsè má ṣe gbà á pa dà. Kó má sọ pé kí ọmọnìkejì rẹ̀ tàbí arákùnrin rẹ̀ san án pa dà, torí pé a máa kéde rẹ̀ pé ó jẹ́ ìtúsílẹ̀ fún Jèhófà.
3 O lè gbà á pa dà lọ́wọ́ àjèjì, àmọ́ kí o fagi lé gbèsè yòówù kí arákùnrin rẹ jẹ ọ́.
4 Ṣùgbọ́n, ẹnikẹ́ni nínú yín ò gbọ́dọ̀ tòṣì, torí ó dájú pé Jèhófà máa bù kún ọ ní ilẹ̀ tí Jèhófà Ọlọ́run rẹ fẹ́ fún ọ pé kí o jogún,
5 àmọ́, àfi tí o bá ṣègbọràn sí ohùn Jèhófà Ọlọ́run rẹ délẹ̀délẹ̀ nìkan, tí o sì rí i pé ò ń pa gbogbo àṣẹ yìí tí mò ń fún ọ lónìí mọ́.
6 Torí Jèhófà Ọlọ́run rẹ máa bù kún ọ bó ṣe ṣèlérí fún ọ, o sì máa yá ọ̀pọ̀ orílẹ̀-èdè ní nǹkan, àmọ́ kò ní sóhun tí á mú kí o yá nǹkan; o sì máa jọba lé ọ̀pọ̀ orílẹ̀-èdè, àmọ́ wọn ò ní jọba lé ọ lórí.
7 “Tí ọ̀kan lára àwọn arákùnrin rẹ bá di aláìní láàárín rẹ nínú ọ̀kan lára àwọn ìlú rẹ ní ilẹ̀ tí Jèhófà Ọlọ́run rẹ fẹ́ fún ọ, o ò gbọ́dọ̀ mú kí ọkàn rẹ le tàbí kí o háwọ́ sí arákùnrin rẹ tó jẹ́ aláìní.
8 Ṣe ni kí o lawọ́ sí i, kí o sì rí i dájú pé o yá a ní ohunkóhun tó bá nílò tàbí tó ń jẹ ẹ́ níyà.
9 Rí i pé o ò gbin èrò ibi yìí sọ́kàn pé, ‘Ọdún keje, ọdún ìtúsílẹ̀, ti fẹ́rẹ̀ẹ́ dé,’ kí o wá ṣahun sí arákùnrin rẹ tó jẹ́ aláìní, kí o má sì fún un ní nǹkan kan. Tó bá fi ẹjọ́ rẹ sun Jèhófà, ó ti di ẹ̀ṣẹ̀ sí ọ lọ́rùn nìyẹn.
10 Kí o lawọ́ sí i dáadáa, kí o má sì ráhùn tí o bá ń fún un, torí èyí á mú kí Jèhófà Ọlọ́run rẹ bù kún ọ nínú gbogbo ohun tí o bá ń ṣe àtàwọn ohun tí o bá dáwọ́ lé.
11 Torí pé ìgbà gbogbo ni àwọn òtòṣì á máa wà ní ilẹ̀ rẹ. Ìdí nìyẹn tí mo fi ń pàṣẹ fún ọ pé, ‘Kí o lawọ́ dáadáa sí arákùnrin rẹ tí ìyà ń jẹ tó sì tòṣì ní ilẹ̀ rẹ.’
12 “Tí wọ́n bá ta ọ̀kan lára àwọn èèyàn rẹ fún ọ, tó jẹ́ Hébérù, ì báà jẹ́ ọkùnrin tàbí obìnrin, tó sì ti fi ọdún mẹ́fà sìn ọ́, kí o dá a sílẹ̀ ní ọdún keje.
13 Tí o bá sì ti dá a sílẹ̀, má ṣe jẹ́ kó lọ lọ́wọ́ òfo.
14 Kí o lawọ́ sí i, kí o fún un látinú agbo ẹran rẹ, látinú ibi ìpakà rẹ àti látinú ibi tí o ti ń fún òróró àti wáìnì. Bí Jèhófà Ọlọ́run rẹ ṣe bù kún ọ gẹ́lẹ́ ni kí o ṣe fún un.
15 Rántí pé o di ẹrú ní ilẹ̀ Íjíbítì, Jèhófà Ọlọ́run rẹ sì rà ọ́ pa dà. Ìdí nìyẹn tí mo fi ń pa àṣẹ yìí fún ọ lónìí.
16 “Àmọ́ tó bá sọ fún ọ pé, ‘Mi ò ní kúrò lọ́dọ̀ rẹ!’ torí pé ó nífẹ̀ẹ́ ìwọ àti agbo ilé rẹ, tó sì jẹ́ pé inú rẹ̀ máa ń dùn nígbà tó wà lọ́dọ̀ rẹ,
17 kí o mú òòlu, kí o sì fi dá etí rẹ̀ lu mọ́ ara ilẹ̀kùn, ó sì máa di ẹrú rẹ títí láé. Bẹ́ẹ̀ náà ni kí o ṣe fún ẹrúbìnrin rẹ.
18 Má kà á sí ìnira tí o bá dá a sílẹ̀, tó sì kúrò lọ́dọ̀ rẹ, torí pé ìlọ́po méjì iṣẹ́ tí alágbàṣe máa ṣe fún ọ ló ṣe ní ọdún mẹ́fà tó fi sìn ọ́, Jèhófà Ọlọ́run rẹ sì ti bù kún ọ nínú gbogbo ohun tí o ṣe.
19 “Gbogbo àkọ́bí tó jẹ́ akọ nínú ọ̀wọ́ ẹran rẹ àti nínú agbo ẹran rẹ ni kí o yà sọ́tọ̀ fún Jèhófà Ọlọ́run rẹ. O ò gbọ́dọ̀ fi àkọ́bí nínú ọ̀wọ́ ẹran rẹ ṣe iṣẹ́ kankan, o ò sì gbọ́dọ̀ rẹ́ irun àkọ́bí nínú agbo ẹran rẹ.
20 Iwájú Jèhófà Ọlọ́run rẹ ni kí ìwọ àti agbo ilé rẹ ti máa jẹ ẹ́ lọ́dọọdún ní ibi tí Jèhófà máa yàn.
21 Àmọ́ tó bá ní àbùkù lára, bóyá ó jẹ́ arọ, afọ́jú tàbí tó ní oríṣi àbùkù míì tó le gan-an, o ò gbọ́dọ̀ fi rúbọ sí Jèhófà Ọlọ́run rẹ.
22 Inú àwọn ìlú rẹ ni kí o ti jẹ ẹ́, aláìmọ́ àti ẹni tó mọ́ lè jẹ ẹ́, bí ẹni tó ń jẹ egbin tàbí àgbọ̀nrín.
23 Àmọ́ o ò gbọ́dọ̀ jẹ ẹ̀jẹ̀ rẹ̀; ṣe ni kí o dà á jáde sórí ilẹ̀ bí omi.
16 “Máa rántí oṣù Ábíbù, kí o sì máa ṣe ayẹyẹ Ìrékọjá fún Jèhófà Ọlọ́run rẹ, torí pé oṣù Ábíbù ni Jèhófà Ọlọ́run rẹ mú ọ kúrò ní Íjíbítì ní òru.
2 Kí o fi ẹran Ìrékọjá rúbọ sí Jèhófà Ọlọ́run rẹ, látinú agbo ẹran àti ọ̀wọ́ ẹran, ní ibi tí Jèhófà yàn pé kí orúkọ rẹ̀ máa wà.
3 O ò gbọ́dọ̀ jẹ ohunkóhun tó ní ìwúkàrà pẹ̀lú rẹ̀; ọjọ́ méje ni kí o fi jẹ búrẹ́dì aláìwú, ó jẹ́ oúnjẹ ìpọ́njú, torí pé ẹ kánjú kúrò ní ilẹ̀ Íjíbítì. Máa ṣe èyí ní gbogbo ìgbà tí o bá fi wà láàyè kí o lè máa rántí ọjọ́ tí o kúrò ní ilẹ̀ Íjíbítì.
4 Kò gbọ́dọ̀ sí àpòrọ́ kíkan lọ́wọ́ rẹ ní gbogbo ilẹ̀ rẹ fún ọjọ́ méje, bẹ́ẹ̀ ni ìkankan nínú ẹran tí o bá fi rúbọ ní ìrọ̀lẹ́ ọjọ́ àkọ́kọ́ ò gbọ́dọ̀ ṣẹ́ kù di ọjọ́ kejì.
5 O ò gbọ́dọ̀ fi ẹran Ìrékọjá náà rúbọ nínú èyí tó bá kàn wù ọ́ nínú àwọn ìlú tí Jèhófà Ọlọ́run rẹ máa fún ọ.
6 Ṣùgbọ́n ibi tí Jèhófà Ọlọ́run rẹ bá yàn pé kí orúkọ rẹ̀ máa wà ni kí o ti ṣe é. Kí o fi ẹran Ìrékọjá náà rúbọ ní ìrọ̀lẹ́, gbàrà tí oòrùn bá wọ̀, ní déédéé àkókò tí o jáde kúrò ní Íjíbítì.
7 Kí o sè é, kí o sì jẹ ẹ́ ní ibi tí Jèhófà Ọlọ́run rẹ bá yàn, kí o wá pa dà sí àgọ́ rẹ tí ilẹ̀ bá mọ́.
8 Ọjọ́ mẹ́fà ni kí o fi jẹ búrẹ́dì aláìwú, àpéjọ ọlọ́wọ̀ sì máa wà fún Jèhófà Ọlọ́run rẹ ní ọjọ́ keje. O ò gbọ́dọ̀ ṣiṣẹ́ kankan.
9 “Kí o ka ọ̀sẹ̀ méje. Ìgbà tí o bá kọ́kọ́ ki dòjé bọ ọkà tó wà ní ìdúró ni kí o ti bẹ̀rẹ̀ sí í ka ọ̀sẹ̀ méje náà.
10 Kí o wá fi ọrẹ àtinúwá tí o mú wá ṣe Àjọyọ̀ Àwọn Ọ̀sẹ̀ fún Jèhófà Ọlọ́run rẹ, kí o mú un wá bí Jèhófà Ọlọ́run rẹ bá ṣe bù kún ọ tó.
11 Kí o sì máa yọ̀ níwájú Jèhófà Ọlọ́run rẹ, ìwọ àti ọmọkùnrin rẹ, ọmọbìnrin rẹ, ẹrúkùnrin rẹ, ẹrúbìnrin rẹ, ọmọ Léfì tó wà nínú àwọn ìlú rẹ, àjèjì, ọmọ aláìníbaba àti opó, tí wọ́n wà láàárín rẹ, ní ibi tí Jèhófà Ọlọ́run rẹ bá yàn pé kí orúkọ rẹ̀ máa wà.
12 Rántí pé o di ẹrú ní Íjíbítì, kí o máa pa àwọn ìlànà yìí mọ́, kí o sì máa tẹ̀ lé e.
13 “Ọjọ́ méje ni kí o fi ṣe Àjọyọ̀ Àtíbàbà, nígbà tí o bá kó ọkà rẹ jọ láti ibi ìpakà, tí o sì mú òróró àti wáìnì jáde láti ibi ìfúntí rẹ.
14 Máa yọ̀ nígbà àjọyọ̀ rẹ, ìwọ àti ọmọkùnrin rẹ, ọmọbìnrin rẹ, ẹrúkùnrin rẹ, ẹrúbìnrin rẹ, ọmọ Léfì, àjèjì, ọmọ aláìníbaba àti opó, tí wọ́n wà nínú àwọn ìlú rẹ.
15 Ọjọ́ méje ni kí o fi ṣe àjọyọ̀ fún Jèhófà Ọlọ́run rẹ ní ibi tí Jèhófà bá yàn, torí Jèhófà Ọlọ́run rẹ máa bù kún gbogbo ohun tí o bá kórè àti gbogbo iṣẹ́ ọwọ́ rẹ, wàá sì máa láyọ̀ nígbà gbogbo.
16 “Kí gbogbo ọkùnrin rẹ máa fara hàn níwájú Jèhófà Ọlọ́run lẹ́ẹ̀mẹta lọ́dún ní ibi tó bá yàn: ní Àjọyọ̀ Búrẹ́dì Aláìwú, Àjọyọ̀ Àwọn Ọ̀sẹ̀ àti Àjọyọ̀ Àtíbàbà, kí ẹnì kankan nínú wọn má sì wá síwájú Jèhófà lọ́wọ́ òfo.
17 Kí kálukú yín mú ẹ̀bùn wá bí Jèhófà Ọlọ́run yín bá ṣe bù kún yín tó.
18 “Kí o yan àwọn onídàájọ́ àti àwọn olórí fún ẹ̀yà kọ̀ọ̀kan ní gbogbo ìlú tí Jèhófà Ọlọ́run rẹ máa fún ọ, kí wọ́n sì máa fi òdodo ṣèdájọ́ àwọn èèyàn náà.
19 O ò gbọ́dọ̀ ṣe èrú tí o bá ń dájọ́, o ò gbọ́dọ̀ ṣe ojúsàájú, o ò sì gbọ́dọ̀ gba àbẹ̀tẹ́lẹ̀, torí àbẹ̀tẹ́lẹ̀ máa ń dí ọlọ́gbọ́n lójú, ó sì máa ń mú kí olódodo yí ọ̀rọ̀ po.
20 Máa ṣèdájọ́ òdodo, àní ìdájọ́ òdodo ni kí o máa ṣe, kí o lè máa wà láàyè, kí o sì lè gba ilẹ̀ tí Jèhófà Ọlọ́run rẹ máa fún ọ.
21 “O ò gbọ́dọ̀ gbin igi èyíkéyìí láti fi ṣe òpó òrìṣà sẹ́gbẹ̀ẹ́ pẹpẹ Jèhófà Ọlọ́run rẹ tí o ṣe fún ara rẹ.
22 “O ò sì gbọ́dọ̀ ṣe ọwọ̀n òrìṣà fún ara rẹ, torí Jèhófà Ọlọ́run rẹ kórìíra rẹ̀.
17 “O ò gbọ́dọ̀ fi akọ màlúù tàbí àgùntàn tó ní àbùkù lára tàbí tí ohunkóhun ṣe, rúbọ sí Jèhófà Ọlọ́run rẹ, torí pé ohun ìríra ló máa jẹ́ lójú Jèhófà Ọlọ́run rẹ.
2 “Ká sọ pé ọkùnrin tàbí obìnrin kan wà láàárín rẹ, nínú èyíkéyìí lára àwọn ìlú rẹ tí Jèhófà Ọlọ́run rẹ fẹ́ fún ọ, tó ń ṣe ohun tó burú lójú Jèhófà Ọlọ́run rẹ, tó sì ń tẹ májẹ̀mú rẹ̀ lójú,
3 tó wá yà bàrá, tó sì lọ ń jọ́sìn àwọn ọlọ́run míì, tó ń forí balẹ̀ fún wọn tàbí tó ń forí balẹ̀ fún oòrùn tàbí òṣùpá tàbí gbogbo ọmọ ogun ọ̀run, ohun tí mi ò pa láṣẹ.
4 Tí wọ́n bá sọ fún ọ tàbí tí o gbọ́ nípa rẹ̀, kí o wádìí ọ̀rọ̀ náà dáadáa. Tó bá jẹ́ òótọ́ ni ohun ìríra yìí ṣẹlẹ̀ ní Ísírẹ́lì,
5 kí o mú ọkùnrin tàbí obìnrin tó ṣe ohun burúkú yìí jáde wá sí ẹnubodè ìlú, kí ẹ sì sọ ọkùnrin tàbí obìnrin náà ní òkúta pa.
6 Ẹni méjì tàbí mẹ́ta ni kó jẹ́rìí sí i, kí ẹ tó pa ẹni tí ikú tọ́ sí. Ẹ ò gbọ́dọ̀ pa á tó bá jẹ́ pé ẹnì kan ṣoṣo ló jẹ́rìí sí i.
7 Ọwọ́ àwọn ẹlẹ́rìí náà ni kó kọ́kọ́ bà á tí wọ́n bá fẹ́ pa á, lẹ́yìn náà kí gbogbo èèyàn dáwọ́ jọ láti pa á. Kí o mú ohun tó burú kúrò láàárín rẹ.
8 “Tí ohun kan bá ṣẹlẹ̀ ní ọ̀kan lára àwọn ìlú rẹ, tí ẹjọ́ náà sì ṣòroó dá, bóyá ọ̀rọ̀ nípa ìtàjẹ̀sílẹ̀ tàbí ẹnì kan fẹ́ gba ẹ̀tọ́ rẹ̀ tàbí àwọn kan hùwà ipá tàbí àwọn ẹjọ́ míì tó jẹ mọ́ fífa ọ̀rọ̀, kí o gbéra, kí o sì lọ sí ibi tí Jèhófà Ọlọ́run rẹ yàn.
9 Lọ bá àwọn àlùfáà, tí wọ́n jẹ́ ọmọ Léfì àti adájọ́ tó ń gbẹ́jọ́ nígbà yẹn, kí o ro ẹjọ́ náà fún wọn, wọ́n á sì bá ọ dá a.
10 Ìdájọ́ tí wọ́n bá ṣe ní ibi tí Jèhófà yàn ni kí o tẹ̀ lé. Kí o rí i pé o ṣe gbogbo ohun tí wọ́n bá sọ fún ọ.
11 Kí o tẹ̀ lé òfin tí wọ́n bá fi hàn ọ́, kí o sì tẹ̀ lé ẹjọ́ tí wọ́n bá dá fún ọ. O ò gbọ́dọ̀ yà kúrò lórí ẹjọ́ tí wọ́n bá dá fún ọ, ì báà jẹ́ sí ọ̀tún tàbí sí òsì.
12 Ṣe ni kí ẹ pa ẹni tó bá ṣorí kunkun, tó kọ̀ láti fetí sí àlùfáà tó ń bá Jèhófà Ọlọ́run rẹ ṣiṣẹ́ tàbí sí adájọ́ náà. Kí o mú ohun tó burú kúrò ní Ísírẹ́lì.
13 Gbogbo èèyàn á wá gbọ́, ẹ̀rù á bà wọ́n, wọn ò sì ní ṣorí kunkun mọ́.
14 “Tí o bá dé ilẹ̀ tí Jèhófà Ọlọ́run rẹ fẹ́ fún ọ, tí o gbà á, tí o ti ń gbé ibẹ̀, tí o wá sọ pé, ‘Jẹ́ kí n yan ọba lé ara mi lórí, bíi ti àwọn orílẹ̀-èdè tó yí mi ká,’
15 nígbà náà, kí o rí i dájú pé ẹni tí Jèhófà Ọlọ́run rẹ bá yàn ni kí o fi jọba. Àárín àwọn arákùnrin rẹ ni kí o ti yan ẹni tó máa jọba. O ò gbọ́dọ̀ yan àjèjì, ẹni tí kì í ṣe arákùnrin rẹ ṣe olórí rẹ.
16 Àmọ́, kò gbọ́dọ̀ kó ẹṣin rẹpẹtẹ jọ fún ara rẹ̀, bẹ́ẹ̀ ni kò gbọ́dọ̀ ní kí àwọn èèyàn náà pa dà lọ sí Íjíbítì láti lọ kó ẹṣin sí i wá, torí Jèhófà ti sọ fún yín pé, ‘Ẹ ò gbọ́dọ̀ tún forí lé ọ̀nà yìí mọ́.’
17 Kò sì gbọ́dọ̀ kó ìyàwó rẹpẹtẹ jọ fún ara rẹ̀, kí ọkàn rẹ̀ má bàa yí pa dà; bẹ́ẹ̀ ni kò gbọ́dọ̀ kó fàdákà àti wúrà rẹpẹtẹ jọ fún ara rẹ̀.
18 Tó bá ti jókòó sórí ìtẹ́ ìjọba rẹ̀, kó fi ọwọ́ ara rẹ̀ kọ ẹ̀dà Òfin yìí sínú ìwé kan, látinú èyí tí àwọn ọmọ Léfì tí wọ́n jẹ́ àlùfáà tọ́jú.
19 “Ọwọ́ rẹ̀ ni kó máa wà, kó sì máa kà á ní gbogbo ọjọ́ ayé rẹ̀, kó lè kọ́ láti máa bẹ̀rù Jèhófà Ọlọ́run rẹ̀, kó sì máa tẹ̀ lé gbogbo ọ̀rọ̀ inú Òfin yìí àti àwọn ìlànà yìí, kí o máa pa wọ́n mọ́.
20 Èyí ò ní jẹ́ kó gbé ọkàn rẹ̀ ga lórí àwọn arákùnrin rẹ̀, kò sì ní jẹ́ kó yà kúrò nínú àṣẹ náà, ì báà jẹ́ sí ọ̀tún tàbí sí òsì, kó lè pẹ́ lórí oyè, òun àti àwọn ọmọ rẹ̀ láàárín Ísírẹ́lì.
18 “Àwọn àlùfáà tí wọ́n jẹ́ ọmọ Léfì àti gbogbo ẹ̀yà Léfì pàápàá kò ní bá Ísírẹ́lì ní ìpín tàbí ogún kankan. Wọ́n á máa jẹ lára àwọn ọrẹ àfinásun sí Jèhófà, èyí tó jẹ́ tirẹ̀.
2 Torí náà, wọn ò gbọ́dọ̀ ní ogún kankan láàárín àwọn arákùnrin wọn. Jèhófà ni ogún wọn, bó ṣe sọ fún wọn.
3 “Ohun tó máa jẹ́ ẹ̀tọ́ àwọn àlùfáà látọwọ́ àwọn èèyàn nìyí: Kí ẹnikẹ́ni tó bá fi ẹran rúbọ, ì báà jẹ́ akọ màlúù tàbí àgùntàn, fún àlùfáà ní apá, páárì ẹ̀rẹ̀kẹ́ àti àpòlúkù.
4 Kí o fún un ní àkọ́so ọkà rẹ, wáìnì tuntun rẹ, òróró rẹ àti irun tí o bá kọ́kọ́ rẹ́ lára agbo ẹran rẹ.
5 Jèhófà Ọlọ́run yín ti yan òun àti àwọn ọmọ rẹ̀ nínú gbogbo ẹ̀yà yín pé kí wọ́n máa ṣiṣẹ́ ní orúkọ Jèhófà nígbà gbogbo.
6 “Àmọ́ tí ọmọ Léfì kan bá kúrò ní ọ̀kan lára àwọn ìlú yín ní Ísírẹ́lì, níbi tó ń gbé, tó sì wù ú pé kó lọ sí ibi tí Jèhófà yàn,
7 ó lè máa ṣiṣẹ́ níbẹ̀ ní orúkọ Jèhófà Ọlọ́run rẹ̀ bíi ti gbogbo àwọn arákùnrin rẹ̀ tí wọ́n jẹ́ ọmọ Léfì, tí wọ́n wà níbẹ̀ níwájú Jèhófà.
8 Iye oúnjẹ tí wọ́n bá pín fún àwọn yòókù ni kí wọ́n fún òun náà, ní àfikún sí ohun tó bá rí látinú ogún àwọn baba ńlá rẹ̀ tó tà.
9 “Tí ẹ bá ti dé ilẹ̀ tí Jèhófà Ọlọ́run yín fẹ́ fún yín, ẹ ò gbọ́dọ̀ bá àwọn orílẹ̀-èdè yẹn ṣe àwọn ohun ìríra tí wọ́n ń ṣe.
10 Ẹnì kankan láàárín yín ò gbọ́dọ̀ sun ọmọkùnrin rẹ̀ tàbí ọmọbìnrin rẹ̀ nínú iná, kò gbọ́dọ̀ woṣẹ́, kò gbọ́dọ̀ pidán, kò gbọ́dọ̀ wá àmì ohun tó fẹ́ ṣẹlẹ̀, kò gbọ́dọ̀ di oṣó,
11 kò gbọ́dọ̀ fi èèdì di àwọn ẹlòmíì, kò gbọ́dọ̀ wádìí ọ̀rọ̀ lọ́wọ́ abẹ́mìílò tàbí woṣẹ́woṣẹ́, kò sì gbọ́dọ̀ wádìí ọ̀rọ̀ lọ́wọ́ òkú.
12 Torí Jèhófà kórìíra ẹnikẹ́ni tó bá ń ṣe nǹkan wọ̀nyí, torí àwọn ohun ìríra yìí sì ni Jèhófà Ọlọ́run yín ṣe máa lé wọn kúrò níwájú yín.
13 Kí ẹ rí i pé ẹ jẹ́ aláìlẹ́bi níwájú Jèhófà Ọlọ́run yín.
14 “Àwọn orílẹ̀-èdè tí ẹ máa lé kúrò yìí máa ń fetí sí àwọn tó ń pidán àti àwọn tó ń woṣẹ́, àmọ́ Jèhófà Ọlọ́run yín kò gbà kí ẹ ṣe ohunkóhun tó jọ èyí.
15 Jèhófà Ọlọ́run yín máa gbé wòlíì kan bí èmi dìde fún yín láàárín àwọn arákùnrin yín. Ẹ gbọ́dọ̀ fetí sí i.
16 Èyí jẹ́ ìdáhùn sí ohun tí ẹ béèrè lọ́wọ́ Jèhófà Ọlọ́run yín ní Hórébù, lọ́jọ́ tí ẹ pé jọ, tí ẹ sọ pé, ‘Má ṣe jẹ́ kí n gbọ́ ohùn Jèhófà Ọlọ́run mi mọ́, má sì jẹ́ kí n rí iná ńlá yìí mọ́, kí n má bàa kú.’
17 Jèhófà wá sọ fún mi pé, ‘Ohun tí wọ́n sọ dáa.
18 Mo máa gbé wòlíì kan bíi tìẹ dìde fún wọn láàárín àwọn arákùnrin wọn, màá fi ọ̀rọ̀ mi sí i lẹ́nu, gbogbo ohun tí mo bá sì pa láṣẹ fún un ló máa sọ fún wọn.
19 Tí ẹnì kan kò bá fetí sí àwọn ọ̀rọ̀ mi tó máa sọ lórúkọ mi, ó dájú pé màá mú kí ẹni náà jíhìn.
20 “‘Tí wòlíì èyíkéyìí bá kọjá àyè rẹ̀, tó sọ̀rọ̀ lórúkọ mi, ọ̀rọ̀ tí mi ò pa láṣẹ fún un pé kó sọ tàbí tó sọ̀rọ̀ lórúkọ àwọn ọlọ́run mìíràn, wòlíì yẹn gbọ́dọ̀ kú.
21 Àmọ́, ẹ lè sọ lọ́kàn yín pé: “Báwo la ṣe máa mọ̀ pé Jèhófà kọ́ ló sọ ọ̀rọ̀ náà fún un?”
22 Tí wòlíì náà bá sọ̀rọ̀ lórúkọ Jèhófà, tí ọ̀rọ̀ náà kò sì ṣẹ tàbí tí ohun tó sọ kò ṣẹlẹ̀, á jẹ́ pé Jèhófà kọ́ ló sọ ọ̀rọ̀ náà. Ìkọjá àyè ló mú kó sọ ọ́. Ẹ ò gbọ́dọ̀ bẹ̀rù rẹ̀.’
19 “Tí Jèhófà Ọlọ́run rẹ bá ti pa àwọn orílẹ̀-èdè yìí run, ìyẹn àwọn tí Jèhófà Ọlọ́run rẹ fẹ́ fún ọ ní ilẹ̀ wọn, tí o ti lé wọn kúrò, tí o sì ti ń gbé inú àwọn ìlú wọn àti ilé wọn,
2 kí o ya ìlú mẹ́ta sọ́tọ̀ láàárín ilẹ̀ tí Jèhófà Ọlọ́run rẹ fẹ́ fún ọ pé kó di tìrẹ.
3 Kí o pín àwọn ilẹ̀ tí Jèhófà Ọlọ́run rẹ fún ọ pé kó di tìrẹ sí ọ̀nà mẹ́ta, kí o sì ṣe àwọn ọ̀nà, kí ẹnikẹ́ni tó bá pààyàn lè sá lọ sí ọ̀kan nínú àwọn ìlú náà.
4 “Ohun tó máa ṣẹlẹ̀ sí apààyàn tó bá sá lọ síbẹ̀ kó má bàa kú nìyí: Tó bá ṣèèṣì pa ẹnì kejì rẹ̀, tí kò sì kórìíra rẹ̀ tẹ́lẹ̀;
5 bóyá òun àti ẹnì kejì rẹ̀ jọ lọ ṣa igi nínú igbó, tó wá gbé àáké sókè láti gé igi, àmọ́ tí irin àáké náà fò yọ, tó ba ẹnì kejì rẹ̀, tó sì kú, kí apààyàn náà sá lọ sí ọ̀kan lára àwọn ìlú yìí, kó má bàa kú.
6 Àìjẹ́ bẹ́ẹ̀, ẹni tó ń gbẹ̀san ẹ̀jẹ̀ lè fi ìbínú lé apààyàn náà bá, kó sì pa á, torí pé ọ̀nà ìlú náà ti jìn jù. Àmọ́ kò yẹ kó pa á, torí pé kò kórìíra ẹnì kejì rẹ̀ tẹ́lẹ̀.
7 Ìdí nìyẹn tí mo fi ń pa á láṣẹ fún ọ pé: ‘Ya ìlú mẹ́ta sọ́tọ̀.’
8 “Tí Jèhófà Ọlọ́run rẹ bá mú kí ilẹ̀ rẹ pọ̀ sí i bó ṣe búra fún àwọn baba ńlá rẹ, tó sì ti fún ọ ní gbogbo ilẹ̀ tó ṣèlérí pé òun máa fún àwọn baba ńlá rẹ,
9 tí o bá ṣáà ti pa gbogbo àṣẹ yìí tí mò ń fún ọ lónìí mọ́ délẹ̀délẹ̀, pé kí o nífẹ̀ẹ́ Jèhófà Ọlọ́run rẹ, kí o sì máa rìn ní àwọn ọ̀nà rẹ̀ nígbà gbogbo, kí o fi ìlú mẹ́ta míì kún àwọn mẹ́ta yìí.
10 Èyí ò ní jẹ́ kí o ta ẹ̀jẹ̀ ẹni tí kò jẹ̀bi sílẹ̀ ní ilẹ̀ tí Jèhófà Ọlọ́run rẹ máa fún ọ pé kí o jogún, o ò sì ní jẹ̀bi ẹ̀jẹ̀ kankan.
11 “Àmọ́ tí ọkùnrin kan bá kórìíra ẹnì kejì rẹ̀, tó lúgọ dè é, tó ṣe é léṣe, tó sì kú, tí ọkùnrin náà sì sá lọ sí ọ̀kan nínú àwọn ìlú yìí,
12 kí àwọn àgbààgbà ìlú rẹ̀ ránṣẹ́ pè é láti ibẹ̀, kí wọ́n sì fà á lé ẹni tó ń gbẹ̀san ẹ̀jẹ̀ lọ́wọ́, ó gbọ́dọ̀ kú.
13 O ò gbọ́dọ̀ káàánú rẹ̀, ṣe ni kí o mú ẹ̀bi ẹ̀jẹ̀ ẹni tí kò mọwọ́ mẹsẹ̀ kúrò ní Ísírẹ́lì, kí nǹkan lè máa lọ dáadáa fún ọ.
14 “Tí o bá gba ogún rẹ ní ilẹ̀ tí Jèhófà Ọlọ́run fẹ́ fún ọ pé kó di tìrẹ, o ò gbọ́dọ̀ sún ààlà ọmọnìkejì rẹ sẹ́yìn  kúrò níbi tí àwọn baba ńlá fi sí.
15 “Ẹlẹ́rìí kan ṣoṣo kò tó láti dá ẹnì kan lẹ́bi àṣìṣe tàbí ẹ̀ṣẹ̀ èyíkéyìí tó dá. Nípa ẹ̀rí ẹni méjì tàbí ẹ̀rí ẹni mẹ́ta, kí ẹ fìdí ọ̀rọ̀ náà múlẹ̀.
16 Tí ẹlẹ́rìí èké kan bá jẹ́rìí lòdì sí ẹnì kan, tó sì fẹ̀sùn kàn án pé ó ṣe ohun tí kò dáa,
17 kí àwọn méjèèjì tó ń bára wọn fa ọ̀rọ̀ wá dúró níwájú Jèhófà, níwájú àwọn àlùfáà àti àwọn adájọ́ tí wọ́n á máa dájọ́ nígbà yẹn.
18 Kí àwọn adájọ́ náà wádìí ọ̀rọ̀ náà dáadáa, tó bá jẹ́ ẹlẹ́rìí èké ni ẹni tó jẹ́rìí sí ọ̀rọ̀ náà, tó sì fẹ̀sùn èké kan arákùnrin rẹ̀,
19 ohun tó gbèrò láti ṣe sí arákùnrin rẹ̀ ni kí ẹ ṣe sí i, kí ẹ sì mú ohun tó burú kúrò láàárín yín.
20 Tí àwọn yòókù bá gbọ́, ẹ̀rù á bà wọ́n, wọn ò sì ní ṣe irú ohun tó burú bẹ́ẹ̀ mọ́ láé láàárín rẹ.
21 O ò gbọ́dọ̀ káàánú rẹ̀: Kí o gba ẹ̀mí dípò ẹ̀mí, ojú dípò ojú, eyín dípò eyín, ọwọ́ dípò ọwọ́, ẹsẹ̀ dípò ẹsẹ̀.
20 “Tí o bá lọ bá àwọn ọ̀tá rẹ jagun, tí o sì rí àwọn ẹṣin, àwọn kẹ̀kẹ́ ẹṣin àti àwọn ọmọ ogun wọn tí wọ́n pọ̀ rẹpẹtẹ jù ọ́ lọ, má bẹ̀rù wọn, torí Jèhófà Ọlọ́run rẹ tó mú ọ kúrò ní ilẹ̀ Íjíbítì wà pẹ̀lú rẹ.
2 Tí ẹ bá fẹ́ lọ sójú ogun, kí àlùfáà lọ bá àwọn èèyàn náà, kó sì bá wọn sọ̀rọ̀.
3 Kó sọ fún wọn pé, ‘Ẹ gbọ́, ẹ̀yin ọmọ Ísírẹ́lì, àwọn ọ̀tá yín lẹ fẹ́ lọ bá jagun. Ẹ má ṣojo. Ẹ má bẹ̀rù, ẹ má sì jáyà, ẹ má ṣe jẹ́ kí jìnnìjìnnì bá yín nítorí wọn,
4 torí Jèhófà Ọlọ́run yín ń bá yín lọ kó lè jà fún yín láti ṣẹ́gun àwọn ọ̀tá yín, kó sì gbà yín là.’
5 “Bákan náà, kí àwọn olórí sọ fún àwọn èèyàn náà pé, ‘Ta ló ti kọ́ ilé tuntun àmọ́ tí kò tíì ṣí i? Kó pa dà sí ilé rẹ̀. Àìjẹ́ bẹ́ẹ̀, ó lè kú sójú ogun, ẹlòmíì á sì ṣí ilé náà.
6 Ta ló sì ti gbin àjàrà, àmọ́ tí kò tíì bẹ̀rẹ̀ sí í gbádùn rẹ̀? Kó gbéra, kó sì pa dà sí ilé rẹ̀. Àìjẹ́ bẹ́ẹ̀, ó lè kú sójú ogun, ẹlòmíì á sì máa gbádùn àjàrà rẹ̀.
7 Ta ló sì ti ń fẹ́ obìnrin kan sọ́nà, àmọ́ tí kò tíì gbé e níyàwó? Kó gbéra, kó sì pa dà sí ilé rẹ̀. Àìjẹ́ bẹ́ẹ̀, ó lè kú sójú ogun, ọkùnrin míì á sì fi obìnrin náà ṣaya.’
8 Kí àwọn olórí náà bi àwọn èèyàn náà pé, ‘Ta ni ẹ̀rù ń bà, tí àyà rẹ̀ sì ń já? Kó pa dà sí ilé rẹ̀, kó má bàa mú kí ọkàn àwọn arákùnrin rẹ̀ domi bíi tirẹ̀.’
9 Tí àwọn olórí bá ti bá àwọn èèyàn náà sọ̀rọ̀ tán, kí wọ́n yan àwọn tó máa ṣe olórí àwọn ọmọ ogun láti darí àwọn èèyàn náà.
10 “Tí o bá sún mọ́ ìlú kan láti bá a jà, kí o fi ọ̀rọ̀ àlàáfíà ránṣẹ́ sí i.
11 Tó bá fún ọ lésì àlàáfíà, tó sì ṣí ọ̀nà fún ọ, gbogbo èèyàn tí o bá rí níbẹ̀ máa di tìẹ, wàá máa kó wọn ṣiṣẹ́, wọ́n á sì máa sìn ọ́.
12 Àmọ́ tó bá kọ̀, tí kò fún ọ lésì àlàáfíà, tó wá fẹ́ bá ọ jagun, kí o gbógun tì í,
13 ó sì dájú pé Jèhófà Ọlọ́run rẹ máa fi í lé ọ lọ́wọ́, kí o sì fi idà pa gbogbo ọkùnrin tó bá wà níbẹ̀.
14 Àmọ́ kí o kó àwọn obìnrin tó bá wà níbẹ̀ fún ara rẹ, àtàwọn ọmọdé, ẹran ọ̀sìn, gbogbo nǹkan tó bá wà nínú ìlú náà àti gbogbo ẹrù ibẹ̀, wàá sì máa lo gbogbo ohun ìní àwọn ọ̀tá rẹ tí Jèhófà Ọlọ́run rẹ fi lé ọ lọ́wọ́.
15 “Ohun tí wàá ṣe sí gbogbo ìlú tó jìnnà gan-an sí ọ nìyẹn, àwọn ìlú tí kò sí nínú àwọn orílẹ̀-èdè tó wà nítòsí yìí.
16 Àmọ́ o ò gbọ́dọ̀ dá ohun eléèémí kankan sí ní ìlú àwọn èèyàn tí Jèhófà Ọlọ́run rẹ fẹ́ fún ọ pé kí o jogún.
17 Ṣe ni kí o pa wọ́n run pátápátá, ìyẹn àwọn ọmọ Hétì, àwọn Ámórì, àwọn ọmọ Kénáánì, àwọn Pérísì, àwọn Hífì àti àwọn ará Jébúsì, bí Jèhófà Ọlọ́run rẹ ṣe pa á láṣẹ fún ọ gẹ́lẹ́;
18 kí wọ́n má bàa kọ́ yín láti máa ṣe gbogbo ohun ìríra tí wọ́n ṣe sí àwọn ọlọ́run wọn, kí wọ́n wá mú kí ẹ ṣẹ Jèhófà Ọlọ́run yín.
19 “Tí o bá gbógun ti ìlú kan, tí o sì gbà á lẹ́yìn ọ̀pọ̀ ọjọ́ tí o ti ń bá a jà, o ò gbọ́dọ̀ yọ àáké ti àwọn igi rẹ̀ láti pa wọ́n run. O lè jẹ lára èso wọn, àmọ́ má ṣe gé wọn lulẹ̀. Ṣé ó yẹ kí o gbógun ti igi inú igbó bí ẹni ń gbógun ti èèyàn ni?
20 Igi tí o bá mọ̀ pé èso rẹ̀ kò ṣeé jẹ nìkan lo lè pa run. O lè gé e lulẹ̀, kí o sì fi ṣe àwọn ohun tí wàá fi gbógun ti ìlú tó fẹ́ bá ọ jagun títí o fi máa ṣẹ́gun rẹ̀.
21 “Tí wọ́n bá pa ẹnì kan sínú oko ní ilẹ̀ tí Jèhófà Ọlọ́run rẹ fẹ́ fún ọ pé kó di tìrẹ, tí o ò sì mọ ẹni tó pa á,
2 kí àwọn àgbààgbà àti àwọn adájọ́ rẹ jáde lọ wọn ibi tí òkú náà wà sí àwọn ìlú tó yí i ká.
3 Kí àwọn àgbààgbà ìlú tó sún mọ́ òkú náà jù mú ọmọ màlúù kan látinú agbo ẹran, èyí tí kò tíì ṣiṣẹ́ rí, tí kò sì fa àjàgà rí.
4 Kí àwọn àgbààgbà ìlú yẹn wá mú ọmọ màlúù náà lọ sí àfonífojì tí omi ti ń ṣàn, lórí ilẹ̀ tí wọn ò tíì ro, tí wọn ò sì tíì gbin nǹkan sí, kí wọ́n sì ṣẹ́ ọrùn ọmọ màlúù náà ní àfonífojì yẹn.
5 “Kí àwọn àlùfáà, àwọn ọmọ Léfì sì wá, torí Jèhófà Ọlọ́run rẹ ti yàn wọ́n pé kí wọ́n máa ṣe ìránṣẹ́ fún òun, kí wọ́n sì máa súre ní orúkọ Jèhófà. Wọ́n á sọ bí wọ́n á ṣe máa yanjú gbogbo ọ̀rọ̀ tó bá jẹ mọ́ ìwà ipá.
6 Kí gbogbo àgbààgbà ìlú tó sún mọ́ òkú náà jù wá fọ ọwọ́ wọn sórí ọmọ màlúù náà, èyí tí wọ́n ṣẹ́ ọrùn rẹ̀ ní àfonífojì,
7 kí wọ́n sì kéde pé, ‘Ọwọ́ wa kọ́ ló ta ẹ̀jẹ̀ yìí sílẹ̀, ojú wa ò sì rí i nígbà tí wọ́n ta á sílẹ̀.
8 Jèhófà, má ṣe kà á sí àwọn èèyàn rẹ Ísírẹ́lì lọ́rùn, àwọn tí o rà pa dà, má sì jẹ́ kí àwọn èèyàn rẹ Ísírẹ́lì jẹ̀bi ẹ̀jẹ̀ ẹni tí kò mọwọ́ mẹsẹ̀.’ A ò sì ní ka ẹ̀bi ẹ̀jẹ̀ náà sí wọn lọ́rùn.
9 Èyí lo fi máa mú ẹ̀bi ẹ̀jẹ̀ ẹni tí kò mọwọ́ mẹsẹ̀ kúrò ní àárín rẹ, torí pé o ṣe ohun tó tọ́ lójú Jèhófà.
10 “Tí o bá lọ bá àwọn ọ̀tá rẹ jagun, tí Jèhófà Ọlọ́run rẹ bá ọ ṣẹ́gun wọn, tí o sì kó wọn lẹ́rú,
11 tí o wá rí obìnrin tó rẹwà láàárín àwọn tí o kó lẹ́rú, tó wù ọ́, tí o sì fẹ́ fi ṣaya,
12 kí o mú un wá sínú ilé rẹ. Kó sì fá orí rẹ̀, kó tọ́jú àwọn èékánná rẹ̀,
13 kó sì bọ́ aṣọ tó wọ̀ nígbà tó ṣì jẹ́ ẹrú, kó wá máa gbé ilé rẹ. Kó fi odindi oṣù kan sunkún torí bàbá àti ìyá rẹ̀, lẹ́yìn náà, o lè bá a lò pọ̀; wàá di ọkọ rẹ̀, á sì di ìyàwó rẹ.
14 Àmọ́ tí o ò bá fẹ́ràn rẹ̀, jẹ́ kó máa lọ ibikíbi tó bá wù ú. Àmọ́ o ò gbọ́dọ̀ tà á gbowó, o ò sì gbọ́dọ̀ fìyà jẹ ẹ́, torí o ti dójú tì í.
15 “Tí ọkùnrin kan bá ní ìyàwó méjì, tó nífẹ̀ẹ́ ọ̀kan ju ìkejì lọ, tí àwọn méjèèjì ti bímọ ọkùnrin fún un, tó sì jẹ́ pé ìyàwó tí kò fẹ́ràn yẹn ló bí àkọ́bí ọkùnrin,
16 lọ́jọ́ tó bá pín ogún fún àwọn ọmọ rẹ̀, kò ní sáyè fún un láti fi ọmọ ìyàwó tó fẹ́ràn ṣe àkọ́bí dípò ọmọ ìyàwó tí kò fẹ́ràn, èyí tó jẹ́ àkọ́bí gangan.
17 Kó gbà pé ọmọ ìyàwó tí òun kò fẹ́ràn ni àkọ́bí, kó fún un ní ìpín méjì nínú gbogbo ohun tó ní, torí òun ni ìbẹ̀rẹ̀ agbára ìbímọ rẹ̀. Òun ló ní ẹ̀tọ́ láti jẹ́ àkọ́bí.
18 “Tí ọkùnrin kan bá ní ọmọ kan tó jẹ́ alágídí àti ọlọ̀tẹ̀, tí kì í gbọ́ràn sí bàbá àti ìyá rẹ̀ lẹ́nu, tí wọ́n sì ti gbìyànjú títí láti tọ́ ọ sọ́nà, àmọ́ tó kọ̀ tí ò gbọ́ tiwọn,
19 kí bàbá àti ìyá rẹ̀ mú un lọ sọ́dọ̀ àwọn àgbààgbà ní ẹnubodè ìlú rẹ̀,
20 kí wọ́n sì sọ fún àwọn àgbààgbà ìlú rẹ̀ pé, ‘Alágídí àti ọlọ̀tẹ̀ ni ọmọ wa yìí, kì í gbọ́ tiwa. Alájẹkì àti ọ̀mùtípara sì ni.’
21 Kí gbogbo ọkùnrin ìlú rẹ̀ sọ ọ́ ní òkúta pa. Kí o mú ohun tó burú kúrò láàárín rẹ, tí gbogbo Ísírẹ́lì bá sì gbọ́, ẹ̀rù á bà wọ́n.
22 “Tí ẹnì kan bá dẹ́ṣẹ̀, tó sì jẹ́ pé ikú ni ìyà ẹ̀ṣẹ̀ rẹ̀, tí ẹ ti pa á, tí ẹ sì ti gbé e kọ́ sórí òpó igi,
23 ẹ má fi òkú rẹ̀ sílẹ̀ lórí òpó igi náà di ọjọ́ kejì. Kàkà bẹ́ẹ̀, kí ẹ rí i pé ẹ sin ín lọ́jọ́ yẹn, torí ẹni ègún ni ẹni tí a gbé kọ́ jẹ́ lójú Ọlọ́run, ẹ ò sì gbọ́dọ̀ sọ ilẹ̀ yín di aláìmọ́, èyí tí Jèhófà Ọlọ́run yín fẹ́ fún yín pé kí ẹ jogún.
23 “Ọkùnrin èyíkéyìí tí wọ́n bá tẹ̀ lọ́dàá, tí wọ́n fọ́ kórópọ̀n rẹ̀ tàbí tí wọ́n gé ẹ̀yà ìbímọ rẹ̀ kúrò kò gbọ́dọ̀ wá sínú ìjọ Jèhófà.
2 “Ọmọ àlè kankan ò gbọ́dọ̀ wá sínú ìjọ Jèhófà. Àní títí dé ìran rẹ̀ kẹwàá, àtọmọdọ́mọ rẹ̀ kankan ò gbọ́dọ̀ wá sínú ìjọ Jèhófà.
3 “Ọmọ Ámónì tàbí ọmọ Móábù kankan ò gbọ́dọ̀ wá sínú ìjọ Jèhófà. Àní títí dé ìran wọn kẹwàá, àtọmọdọ́mọ wọn kankan ò gbọ́dọ̀ wá sínú ìjọ Jèhófà láé,
4 torí pé wọn ò fún yín ní oúnjẹ àti omi láti fi ràn yín lọ́wọ́ nígbà tí ẹ kúrò ní Íjíbítì, wọ́n sì tún gba Báláámù ọmọ Béórì láti Pétórì ti Mesopotámíà pé kó wá gégùn-ún fún yín.
5 Àmọ́ Jèhófà Ọlọ́run rẹ ò gbọ́ ti Báláámù. Kàkà bẹ́ẹ̀, Jèhófà Ọlọ́run rẹ yí ègún náà pa dà sí ìbùkún fún ọ, torí Jèhófà Ọlọ́run rẹ nífẹ̀ẹ́ rẹ.
6 O ò gbọ́dọ̀ wá ire wọn tàbí ìtẹ̀síwájú wọn ní gbogbo ọjọ́ ayé rẹ.
7 “O ò gbọ́dọ̀ kórìíra ọmọ Édómù, torí arákùnrin rẹ ni. “O ò gbọ́dọ̀ kórìíra ọmọ Íjíbítì, torí o di àjèjì ní ilẹ̀ rẹ̀.
8 Ìran kẹta àwọn ọmọ tí wọ́n bá bí fún wọn lè wá sínú ìjọ Jèhófà.
9 “Tí o bá pàgọ́ láti gbógun ja àwọn ọ̀tá rẹ, kí o yẹra fún ohunkóhun tí kò dáa.
10 Tí ọkùnrin kan bá di aláìmọ́ torí pé àtọ̀ dà lára rẹ̀ ní òru, kó kúrò nínú ibùdó, kó má sì pa dà síbẹ̀.
11 Tó bá di ìrọ̀lẹ́, kó fi omi wẹ̀, tí oòrùn bá sì ti wọ̀, kó pa dà sínú ibùdó.
12 Kí ibi ìkọ̀kọ̀ kan wà tí wàá máa lò lẹ́yìn ibùdó, ibẹ̀ sì ni kí o lọ.
13 Kí igi tó ṣeé fi gbẹ́lẹ̀ wà lára àwọn ohun èlò rẹ. Tí o bá lóṣòó ní ìta láti yàgbẹ́, kí o fi igi náà gbẹ́lẹ̀, kí o sì bo ìgbẹ́ rẹ.
14 Torí Jèhófà Ọlọ́run rẹ ń rìn kiri nínú ibùdó rẹ láti gbà ọ́, kó sì fi àwọn ọ̀tá rẹ lé ọ lọ́wọ́. Kí ibùdó rẹ máa wà ní mímọ́, kó má bàa rí ohunkóhun tí kò bójú mu láàárín rẹ, kó sì pa dà lẹ́yìn rẹ.
15 “O ò gbọ́dọ̀ fi ẹrú lé ọ̀gá rẹ̀ lọ́wọ́ tó bá sá kúrò lọ́dọ̀ ọ̀gá rẹ̀ wá sọ́dọ̀ rẹ.
16 Ó lè máa gbé láàárín rẹ níbikíbi tó bá yàn nínú ọ̀kan lára àwọn ìlú rẹ, níbikíbi tó bá wù ú. Má fìyà jẹ ẹ́.
17 “Ìkankan nínú àwọn ọmọbìnrin Ísírẹ́lì ò gbọ́dọ̀ di aṣẹ́wó tẹ́ńpìlì, bẹ́ẹ̀ ni ìkankan nínú àwọn ọmọkùnrin Ísírẹ́lì ò gbọ́dọ̀ di aṣẹ́wó tẹ́ńpìlì.
18 O ò gbọ́dọ̀ mú owó tí wọ́n san fún obìnrin kan nídìí iṣẹ́ aṣẹ́wó tàbí owó tí wọ́n san fún ọkùnrin kan nídìí iṣẹ́ aṣẹ́wó wá sínú ilé Jèhófà Ọlọ́run rẹ láti fi san ẹ̀jẹ́, torí méjèèjì jẹ́ ohun ìríra lójú Jèhófà Ọlọ́run rẹ.
19 “O ò gbọ́dọ̀ gba èlé lọ́wọ́ arákùnrin rẹ, ì báà jẹ́ èlé lórí owó, lórí oúnjẹ tàbí ohunkóhun tí wọ́n ń gba èlé lé lórí.
20 O lè gba èlé lọ́wọ́ àjèjì, àmọ́ o ò gbọ́dọ̀ gba èlé lọ́wọ́ arákùnrin rẹ, kí Jèhófà Ọlọ́run rẹ lè máa bù kún ọ nínú gbogbo ohun tí o bá dáwọ́ lé ní ilẹ̀ tí o fẹ́ lọ gbà.
21 “Tí o bá jẹ́jẹ̀ẹ́ fún Jèhófà Ọlọ́run rẹ, má ṣe lọ́ra láti san án. Torí ó dájú pé Jèhófà Ọlọ́run rẹ máa béèrè rẹ̀ lọ́wọ́ rẹ; àìjẹ́ bẹ́ẹ̀, ó máa di ẹ̀ṣẹ̀ sí ọ lọ́rùn.
22 Àmọ́ tí o ò bá jẹ́jẹ̀ẹ́, kò ní di ẹ̀ṣẹ̀ sí ọ lọ́rùn.
23 Máa mú ọ̀rọ̀ ẹnu rẹ ṣẹ, tí o bá sì fi ẹnu ara rẹ jẹ́jẹ̀ẹ́ pé wàá ṣe ọrẹ àtinúwá fún Jèhófà Ọlọ́run rẹ, o gbọ́dọ̀ ṣe é.
24 “Tí o bá lọ sínú ọgbà àjàrà ọmọnìkejì rẹ, o lè jẹ èso àjàrà débi tó bá tẹ́ ọ lọ́rùn, àmọ́ o ò gbọ́dọ̀ kó ìkankan sínú àpò rẹ.
25 “Tí o bá wọ inú oko ọkà ọmọnìkejì rẹ, o lè fọwọ́ ya àwọn ṣírí ọkà tó ti gbó, àmọ́ má yọ dòjé ti ọkà ọmọnìkejì rẹ.
24 “Tí ọkùnrin kan bá fẹ́ obìnrin kan, àmọ́ tí obìnrin náà ò tẹ́ ẹ lọ́rùn torí ó rí ohun kan tí kò dáa nípa rẹ̀, kó kọ ìwé ẹ̀rí ìkọ̀sílẹ̀ fún un, kó fi lé e lọ́wọ́, kó sì ní kó kúrò ní ilé òun.
2 Tí obìnrin náà bá ti kúrò ní ilé rẹ̀, ó lè lọ fẹ́ ọkùnrin míì.
3 Tí ọkùnrin kejì bá kórìíra rẹ̀, tó sì kọ ìwé ẹ̀rí ìkọ̀sílẹ̀ fún un, tó fi lé e lọ́wọ́, tó sì ní kó kúrò ní ilé òun tàbí tí ọkùnrin kejì tó fẹ́ ẹ bá kú,
4 ọkọ rẹ̀ àkọ́kọ́ tó lé e kúrò nílé ò ní lè gbà á pa dà mọ́ láti fi ṣe aya lẹ́yìn tó ti di aláìmọ́, torí ohun ìríra ló jẹ́ lójú Jèhófà. O ò gbọ́dọ̀ mú ẹ̀ṣẹ̀ wá sí ilẹ̀ tí Jèhófà Ọlọ́run rẹ fẹ́ fún ọ pé kí o jogún.
5 “Tí ọkùnrin kan bá ṣẹ̀ṣẹ̀ gbéyàwó, kò gbọ́dọ̀ dara pọ̀ mọ́ àwọn ọmọ ogun, wọn ò sì gbọ́dọ̀ yan àwọn iṣẹ́ míì fún un. Kó wà lómìnira fún ọdún kan, kó sì dúró sílé kó lè máa múnú ìyàwó rẹ̀ dùn.
6 “Ẹnikẹ́ni ò gbọ́dọ̀ gba ọlọ tàbí ọmọ ọlọ láti fi ṣe ìdúró, torí ohun tó ń gbé ẹ̀mí onítọ̀hún ró ló fẹ́ gbà láti fi ṣe ìdúró yẹn.
7 “Tí ẹ bá rí ẹnì kan tó jí ọ̀kan lára àwọn arákùnrin rẹ̀ tó jẹ́ ọmọ Ísírẹ́lì gbé, tó ti fìyà jẹ ẹ́, tó sì ti tà á, ṣe ni kí ẹ pa ẹni tó jí èèyàn gbé náà. Kí ẹ mú ohun tó burú kúrò láàárín yín.
8 “Tí àrùn ẹ̀tẹ̀ bá yọ, kí ẹ rí i pé ẹ ṣe gbogbo ohun tí àwọn àlùfáà tó jẹ́ ọmọ Léfì bá ní kí ẹ ṣe. Kí ẹ rí i pé ẹ ṣe ohun tí mo pa láṣẹ fún wọn gẹ́lẹ́.
9 Ẹ rántí ohun tí Jèhófà Ọlọ́run yín ṣe sí Míríámù lójú ọ̀nà, nígbà tí ẹ kúrò ní Íjíbítì.
10 “Tí o bá yá ọmọnìkejì rẹ ní ohunkóhun, o ò gbọ́dọ̀ wọ inú ilé lọ bá a láti gba ohun tó fẹ́ fi ṣe ìdúró.
11 Ìta ni kí o dúró sí, kí ẹni tí o yá ní nǹkan mú ohun tó fẹ́ fi ṣe ìdúró wá bá ọ níta.
12 Tí ẹni náà bá sì jẹ́ aláìní, ohun tó fi ṣe ìdúró ò gbọ́dọ̀ sun ọ̀dọ̀ rẹ mọ́jú.
13 Gbàrà tí oòrùn bá wọ̀ ni kí o rí i pé o dá ohun tó fi ṣe ìdúró pa dà fún un, kó lè rí aṣọ fi sùn, á sì súre fún ọ; èyí á sì jẹ́ òdodo lójú Jèhófà Ọlọ́run rẹ.
14 “O ò gbọ́dọ̀ rẹ́ alágbàṣe tó jẹ́ aláìní àti tálákà jẹ, ì báà jẹ́ ọ̀kan lára àwọn arákùnrin rẹ tàbí àjèjì tó wà ní ilẹ̀ rẹ, nínú àwọn ìlú rẹ.
15 Ọjọ́ yẹn gan-an ni kí o fún un ní owó iṣẹ́ rẹ̀, kí oòrùn tó wọ̀, torí pé aláìní ni, owó iṣẹ́ yìí ló sì ń gbé ẹ̀mí rẹ̀ ró. Àìjẹ́ bẹ́ẹ̀, ó máa fi ẹjọ́ rẹ sun Jèhófà, wàá sì jẹ̀bi ẹ̀ṣẹ̀.
16 “Ẹ má pa àwọn bàbá torí ohun tí àwọn ọmọ wọn ṣe, ẹ má sì pa àwọn ọmọ torí ohun tí àwọn bàbá wọn ṣe. Kí a pa kálukú nítorí ẹ̀ṣẹ̀ rẹ̀.
17 “O ò gbọ́dọ̀ ṣe èrú tí o bá ń dá ẹjọ́ àjèjì tàbí ọmọ aláìníbaba, o ò sì gbọ́dọ̀ gba aṣọ opó láti fi ṣe ìdúró.
18 Rántí pé o di ẹrú ní Íjíbítì, Jèhófà Ọlọ́run rẹ sì rà ọ́ pa dà kúrò níbẹ̀. Ìdí nìyẹn tí mo fi ń pàṣẹ fún ọ pé kí o ṣe èyí.
19 “Tí o bá kórè oko rẹ, tí o sì gbàgbé ìtí ọkà kan sínú oko, o ò gbọ́dọ̀ pa dà lọ gbé e. Fi sílẹ̀ níbẹ̀ fún àjèjì, ọmọ aláìníbaba àti opó, kí Jèhófà Ọlọ́run rẹ lè máa bù kún ọ nínú gbogbo ohun tí o bá ń ṣe.
20 “Tí o bá lu igi ólífì rẹ, o ò gbọ́dọ̀ ṣe bẹ́ẹ̀ sí àwọn ẹ̀ka rẹ̀. Kí o fi ohun tó bá ṣẹ́ kù sílẹ̀ fún àjèjì, ọmọ aláìníbaba àti opó.
21 “Tí o bá kórè èso àjàrà inú ọgbà rẹ, o ò gbọ́dọ̀ pa dà lọ kó àwọn èso tó bá ṣẹ́ kù. Fi sílẹ̀ níbẹ̀ fún àjèjì, ọmọ aláìníbaba àti opó.
22 Rántí pé o di ẹrú ní ilẹ̀ Íjíbítì. Ìdí nìyẹn tí mo fi ń pàṣẹ fún ọ pé kí o ṣe èyí.
25 “Tí àwọn èèyàn bá ń bára wọn fa ọ̀rọ̀, kí wọ́n kó ara wọn lọ sọ́dọ̀ àwọn adájọ́, wọ́n á sì bá wọn dá ẹjọ́ wọn, wọ́n á dá olódodo láre, wọ́n á sì dá ẹni burúkú lẹ́bi.
2 Tí ẹgba bá tọ́ sí ẹni burúkú náà, kí adájọ́ dá a dọ̀bálẹ̀, kí wọ́n sì nà án níṣojú rẹ̀. Bí ohun tó ṣe bá ṣe burú tó ni kí iye ẹgba tó máa jẹ ṣe pọ̀ tó.
3 Ó lè nà án ní ogój ẹgba, àmọ́ kó má jù bẹ́ẹ̀ lọ. Tó bá nà án ní iye tó ju ìyẹn lọ, ó máa dójú ti arákùnrin rẹ níṣojú rẹ.
4 “O ò gbọ́dọ̀ di ẹnu akọ màlúù nígbà tó bá ń pa ọkà.
5 “Tí àwọn arákùnrin bá jọ ń gbé, tí ọ̀kan nínú wọn sì kú láìní ọmọ, ìyàwó èyí tó kú kò gbọ́dọ̀ fẹ́ ẹni tí kì í ṣe mọ̀lẹ́bí ọkọ rẹ̀. Kí ẹ̀gbọ́n tàbí àbúrò ọkọ rẹ̀ lọ bá a, kó sì fi ṣe aya, kó ṣú u lópó.
6 Ọmọ tí obìnrin náà bá kọ́kọ́ bí á mú kí orúkọ arákùnrin rẹ̀ tó kú náà ṣì máa wà, kí orúkọ náà má bàa pa rẹ́ ní Ísírẹ́lì.
7 “Àmọ́ tí ọkùnrin náà kò bá fẹ́ ṣú ìyàwó arákùnrin rẹ̀ lópó, kí ìyàwó arákùnrin rẹ̀ tó kú náà lọ bá àwọn àgbààgbà ní ẹnubodè ìlú, kó sì sọ fún wọn pé, ‘Arákùnrin ọkọ mi kò fẹ́ kí orúkọ arákùnrin rẹ̀ ṣì máa wà ní Ísírẹ́lì. Kò gbà láti ṣú mi lópó.’
8 Kí àwọn àgbààgbà ìlú rẹ̀ wá pè é, kí wọ́n sì bá a sọ̀rọ̀. Tó bá ṣì takú, tó ń sọ pé, ‘Mi ò fẹ́ ẹ,’
9 kí ìyàwó arákùnrin rẹ̀ tó kú náà wá sún mọ́ ọn níṣojú àwọn àgbààgbà, kó bọ́ bàtà ẹsẹ̀ ọkùnrin náà, kó tutọ́ sí i lójú, kó sì sọ pé, ‘Ohun tó yẹ kí wọ́n ṣe sí ọkùnrin tí kò fẹ́ kí ìdílé arákùnrin rẹ̀ ṣì máa wà nìyẹn.’
10 Lẹ́yìn náà, wọ́n á mọ orúkọ ilé rẹ̀ sí ‘Ilé ẹni tí wọ́n bọ́ bàtà lẹ́sẹ̀ rẹ̀’ ní Ísírẹ́lì.
11 “Tí ọkùnrin méjì bá ń bára wọn jà, tí ìyàwó ọ̀kan sì wá gbèjà ọkọ rẹ̀ lọ́wọ́ ẹni tó ń lù ú, tó na ọwọ́ rẹ̀, tó sì rá ọkùnrin náà mú ní abẹ́,
12 ṣe ni kí o gé ọwọ́ obìnrin náà. O ò gbọ́dọ̀ káàánú rẹ̀.
13 “O ò gbọ́dọ̀ ní oríṣi òkúta ìwọ̀n méjì nínú àpò rẹ, èyí tó tóbi àti èyí tó kéré.
14 O ò gbọ́dọ̀ ní oríṣi òṣùwọ̀n méjì nínú ilé rẹ, èyí tó tóbi àti èyí tó kéré.
15 Ìwọ̀n tó péye tó sì tọ́ àti òṣùwọ̀n tó péye tó sì tọ́ ni kí o máa lò, kí o lè pẹ́ lórí ilẹ̀ tí Jèhófà Ọlọ́run rẹ fẹ́ fún ọ.
16 Torí Jèhófà Ọlọ́run rẹ kórìíra gbogbo ẹni tó ń ṣe nǹkan wọ̀nyí, tó ń rẹ́ ẹlòmíì jẹ.
17 “Ẹ rántí ohun tí Ámálékì ṣe sí yín lójú ọ̀nà nígbà tí ẹ kúrò ní Íjíbítì,
18 bó ṣe pàdé yín lójú ọ̀nà nígbà tó ti rẹ̀ yín, tí ẹ ò sì lókun, tó sì gbógun ja gbogbo àwọn tó ń wọ́ rìn lẹ́yìn yín. Kò bẹ̀rù Ọlọ́run.
19 Tí Jèhófà Ọlọ́run rẹ bá ti mú kí o sinmi lọ́wọ́ gbogbo ọ̀tá rẹ tó yí ọ ká, ní ilẹ̀ tí Jèhófà Ọlọ́run rẹ fẹ́ fún ọ pé kí o jogún, kí o pa orúkọ Ámálékì rẹ́ kúrò lábẹ́ ọ̀run. O ò gbọ́dọ̀ gbàgbé.
26 “Tí o bá wá dé ilẹ̀ tí Jèhófà Ọlọ́run rẹ fẹ́ fún ọ pé kí o jogún, tí o ti gbà á, tí o sì ti ń gbé ibẹ̀,
2 kí o mú lára gbogbo ohun tó bá kọ́kọ́ so ní ilẹ̀ náà, èyí tí o bá kó jọ ní ilẹ̀ rẹ tí Jèhófà Ọlọ́run rẹ fẹ́ fún ọ, kí o kó o sínú apẹ̀rẹ̀, kí o sì lọ sí ibi tí Jèhófà Ọlọ́run rẹ bá yàn pé kí orúkọ rẹ̀ máa wà.
3 Kí o lọ bá ẹni tó bá jẹ́ àlùfáà nígbà yẹn, kí o sì sọ fún un pé, ‘Mò ń sọ fún Jèhófà Ọlọ́run rẹ lónìí pé mo ti dé ilẹ̀ tí Jèhófà búra fún àwọn baba ńlá wa pé òun máa fún wa.’
4 “Kí àlùfáà náà wá gba apẹ̀rẹ̀ náà lọ́wọ́ rẹ, kó sì gbé e síwájú pẹpẹ Jèhófà Ọlọ́run rẹ.
5 Kí o kéde níwájú Jèhófà Ọlọ́run rẹ pé, ‘Ará Arémíà tó ń lọ káàkiri ni bàbá mi, ó lọ sí Íjíbítì, ó sì di àjèjì tó ń gbé níbẹ̀, òun àti àwọn díẹ̀ tí wọ́n jẹ́ ará ilé rẹ̀. Àmọ́ ibẹ̀ ló ti di orílẹ̀-èdè ńlá, tó lágbára, tó sì pọ̀ rẹpẹtẹ.
6 Àwọn ọmọ Íjíbítì fìyà jẹ wá, wọ́n pọ́n wa lójú, wọ́n sọ wá di ẹrú tí wọ́n ń lò nílòkulò.
7 A wá bẹ̀rẹ̀ sí í ké pe Jèhófà, Ọlọ́run àwọn baba ńlá wa, Jèhófà sì gbọ́ ohùn wa, ó rí bí wọ́n ṣe ń fìyà jẹ wá, bá a ṣe ń dààmú àti bí wọ́n ṣe ń pọ́n wa lójú.
8 Níkẹyìn, Jèhófà fi ọwọ́ agbára mú wa kúrò ní Íjíbítì, pẹ̀lú apá tó nà jáde, àwọn nǹkan tó ń bani lẹ́rù, àwọn àmì àtàwọn iṣẹ́ ìyanu.
9 Ó mú wa wá sí ibí yìí, ó sì fún wa ní ilẹ̀ yìí, ilẹ̀ tí wàrà àti oyin ti ń ṣàn.
10 Ní báyìí, mo ti mú àkọ́so èso ilẹ̀ tí Jèhófà fún mi wá.’ “Kí o kó o síwájú Jèhófà Ọlọ́run rẹ, kí o sì tẹrí ba níwájú Jèhófà Ọlọ́run rẹ.
11 Kí o wá máa yọ̀ torí gbogbo nǹkan rere tí Jèhófà Ọlọ́run rẹ fún ìwọ àti agbo ilé rẹ, ìwọ àti ọmọ Léfì àti àjèjì tó bá wà láàárín rẹ.
12 “Tí o bá ti kó gbogbo ìdá mẹ́wàá èso ilẹ̀ rẹ jọ tán ní ọdún kẹta, ọdún ìdá mẹ́wàá, kí o fún ọmọ Léfì, àjèjì, ọmọ aláìníbaba àti opó, kí wọ́n sì jẹ ẹ́ yó nínú àwọn ìlú rẹ.
13 Kí o wá sọ níwájú Jèhófà Ọlọ́run rẹ pé, ‘Mo ti kó ìpín mímọ́ kúrò nínú ilé mi, mo sì ti fún ọmọ Léfì, àjèjì, ọmọ aláìníbaba àti opó, bí o ṣe pa á láṣẹ fún mi gẹ́lẹ́. Mi ò tẹ àwọn àṣẹ rẹ lójú, mi ò sì pa wọ́n tì.
14 Mi ò jẹ nínú rẹ̀ nígbà tí mò ń ṣọ̀fọ̀, mi ò sì mú ìkankan kúrò nínú rẹ̀ nígbà tí mo jẹ́ aláìmọ́, bẹ́ẹ̀ ni mi ò lò lára rẹ̀ torí òkú. Mo fetí sí ohùn Jèhófà Ọlọ́run mi, mo sì ti ṣe gbogbo ohun tí o pa láṣẹ fún mi.
15 Wá bojú wolẹ̀ láti ọ̀run, ibi mímọ́ rẹ tí ò ń gbé, kí o sì bù kún àwọn èèyàn rẹ Ísírẹ́lì àti ilẹ̀ tí o fún wa, bí o ṣe búra fún àwọn baba ńlá wa, ilẹ̀ tí wàrà àti oyin ti ń ṣàn.’
16 “Jèhófà Ọlọ́run rẹ ń pa á láṣẹ fún ọ lónìí pé kí o máa pa àwọn ìlànà àtàwọn ìdájọ́ yìí mọ́. Kí o máa tẹ̀ lé wọn, kí o sì máa fi gbogbo ọkàn rẹ àti gbogbo ara rẹ pa á mọ́.
17 Lónìí, o ti gbọ́ tí Jèhófà kéde pé òun máa di Ọlọ́run rẹ, tí o bá ń rìn ní àwọn ọ̀nà rẹ̀, tí ò ń pa ìlànà rẹ̀ mọ́ àti àwọn àṣẹ rẹ̀ pẹ̀lú àwọn ìdájọ́ rẹ̀, tí o sì ń fetí sí ohùn rẹ̀.
18 Jèhófà sì ti gbọ́ ohun tí o kéde lónìí pé o máa di èèyàn rẹ̀, ohun ìní rẹ̀ pàtàkì, bó ṣe ṣèlérí fún ọ gẹ́lẹ́ àti pé o máa pa gbogbo àṣẹ rẹ̀ mọ́,
19 pé òun máa gbé ọ ga ju gbogbo orílẹ̀-èdè yòókù tó dá, pé òun á mú kí àwọn èèyàn máa yìn ọ́, òun sì máa mú kí o ní òkìkí àti ògo, bó ṣe ṣèlérí fún ọ gẹ́lẹ́, tí o bá fi hàn pé o jẹ́ èèyàn mímọ́ lójú Jèhófà Ọlọ́run rẹ.”
27 Mósè pẹ̀lú àwọn àgbààgbà Ísírẹ́lì wá pàṣẹ fún àwọn èèyàn náà pé: “Kí ẹ pa gbogbo àṣẹ tí mò ń pa fún yín lónìí mọ́.
2 Ní ọjọ́ tí ẹ bá sọdá Jọ́dánì sí ilẹ̀ tí Jèhófà Ọlọ́run yín fẹ́ fún yín, kí ẹ to àwọn òkúta ńláńlá jọ, kí ẹ sì rẹ́ ẹ.
3 Kí ẹ wá kọ gbogbo ọ̀rọ̀ Òfin yìí sára wọn tí ẹ bá ti sọdá, kí ẹ lè wọ ilẹ̀ tí Jèhófà Ọlọ́run yín fẹ́ fún yín, ilẹ̀ tí wàrà àti oyin ti ń ṣàn, bí Jèhófà Ọlọ́run àwọn baba ńlá yín ṣe ṣèlérí fún yín gẹ́lẹ́.
4 Tí ẹ bá ti sọdá Jọ́dánì, kí ẹ to àwọn òkúta yìí sórí Òkè Ébálì, kí ẹ sì rẹ́ ẹ, bí mo ṣe ń pa á láṣẹ fún yín lónìí.
5 Kí ẹ tún mọ pẹpẹ kan síbẹ̀ fún Jèhófà Ọlọ́run yín, òkúta ni kí ẹ fi mọ ọ́n. Ẹ má fi irin gbẹ́ ẹ.
6 Odindi òkúta ni kí ẹ fi mọ pẹpẹ Jèhófà Ọlọ́run yín, kí ẹ sì rú àwọn ẹbọ sísun sí Jèhófà Ọlọ́run yín lórí rẹ̀.
7 Kí ẹ rú àwọn ẹbọ ìrẹ́pọ̀, kí ẹ jẹ ẹ́ níbẹ̀, kí ẹ sì máa yọ̀ níwájú Jèhófà Ọlọ́run yín.
8 Kí ẹ kọ gbogbo ọ̀rọ̀ inú Òfin yìí sára àwọn òkúta náà, kó sì hàn kedere.”
9 Mósè àtàwọn àlùfáà tí wọ́n jẹ́ ọmọ Léfì wá sọ fún gbogbo Ísírẹ́lì pé: “Ẹ dákẹ́ jẹ́ẹ́, kí ẹ sì fetí sílẹ̀, ẹ̀yin ọmọ Ísírẹ́lì. Ẹ ti di èèyàn Jèhófà Ọlọ́run yín lónìí.
10 Kí ẹ máa fetí sí ohùn Jèhófà Ọlọ́run yín, kí ẹ máa pa àwọn àṣẹ àti ìlànà rẹ̀ mọ́, èyí tí mò ń pa láṣẹ fún yín lónìí.”
11 Mósè pàṣẹ fún àwọn èèyàn náà lọ́jọ́ yẹn pé:
12 “Àwọn ẹ̀yà yìí ló máa dúró lórí Òkè Gérísímù láti súre fún àwọn èèyàn náà tí ẹ bá ti sọdá Jọ́dánì: Síméónì, Léfì, Júdà, Ísákà, Jósẹ́fù àti Bẹ́ńjámínì.
13 Àwọn ẹ̀yà yìí ló sì máa dúró lórí Òkè Ébálì láti kéde ègún: Rúbẹ́nì, Gádì, Áṣérì, Sébúlúnì, Dánì àti Náfútálì.
14 Kí àwọn ọmọ Léfì gbóhùn sókè dáadáa, kí wọ́n sì sọ fún gbogbo Ísírẹ́lì pé:
15 “‘Ègún ni fún ẹni tó bá gbẹ́ ère tàbí tó ṣe ère onírin, tó jẹ́ ohun ìríra lójú Jèhófà, iṣẹ́ ọwọ́ oníṣẹ́ ọnà, tó sì gbé e pa mọ́.’ (Kí gbogbo èèyàn sì sọ pé, ‘Àmín!’)
16 “‘Ègún ni fún ẹni tó bá fojú kéré bàbá àti ìyá rẹ̀.’ (Kí gbogbo èèyàn sì sọ pé, ‘Àmín!’)
17 “‘Ègún ni fún ẹni tó bá sún ààlà ọmọnìkejì rẹ̀.’ (Kí gbogbo èèyàn sì sọ pé, ‘Àmín!’)
18 “‘Ègún ni fún ẹni tó bá mú kí afọ́jú ṣìnà.’ (Kí gbogbo èèyàn sì sọ pé, ‘Àmín!’)
19 “‘Ègún ni fún ẹni tó bá ṣe èrú nínú ẹjọ́ àjèjì, ọmọ aláìníbaba tàbí opó.’ (Kí gbogbo èèyàn sì sọ pé, ‘Àmín!’)
20 “‘Ègún ni fún ẹni tó bá bá ìyàwó bàbá rẹ̀ sùn, torí ó ti dójú ti bàbá rẹ̀.’ (Kí gbogbo èèyàn sì sọ pé, ‘Àmín!’)
21 “‘Ègún ni fún ẹni tó bá bá ẹranko èyíkéyìí lò pọ̀.’ (Kí gbogbo èèyàn sì sọ pé, ‘Àmín!’)
22 “‘Ègún ni fún ẹni tó bá bá arábìnrin rẹ̀ sùn, ì báà jẹ́ ọmọ bàbá rẹ̀ tàbí ọmọ ìyá rẹ̀.’ (Kí gbogbo èèyàn sì sọ pé, ‘Àmín!’)
23 “‘Ègún ni fún ẹni tó bá bá ìyá ìyàwó rẹ̀ sùn.’ (Kí gbogbo èèyàn sì sọ pé, ‘Àmín!’)
24 “‘Ègún ni fún ẹni tó bá lúgọ de ọmọnìkejì rẹ̀, tó sì pa á.’ (Kí gbogbo èèyàn sì sọ pé, ‘Àmín!’)
25 “‘Ègún ni fún ẹni tó bá gba àbẹ̀tẹ́lẹ̀ láti pa ẹni tí kò mọwọ́ mẹsẹ̀.’ (Kí gbogbo èèyàn sì sọ pé, ‘Àmín!’)
26 “‘Ègún ni fún ẹni tí kò bá pa àwọn ọ̀rọ̀ inú Òfin yìí mọ́ láti fi hàn pé ó fara mọ́ wọn.’ (Kí gbogbo èèyàn sì sọ pé, ‘Àmín!’)
28 “Tí o bá ń pa gbogbo àṣẹ Jèhófà Ọlọ́run rẹ tí mò ń pa fún ọ lónìí mọ́ délẹ̀délẹ̀, kí o lè máa rí i pé ò ń fetí sí ohùn rẹ̀, ó dájú pé Jèhófà Ọlọ́run rẹ máa gbé ọ ga ju gbogbo orílẹ̀-èdè yòókù tó wà láyé lọ.
2 Gbogbo ìbùkún yìí máa jẹ́ tìrẹ, ó sì máa bá ọ, torí pé ò ń fetí sí ohùn Jèhófà Ọlọ́run rẹ:
3 “Ìbùkún ni fún ọ nínú ìlú, ìbùkún sì ni fún ọ nínú pápá.
4 “Ìbùkún ni fún àwọn ọmọ rẹ àti èso ilẹ̀ rẹ àtàwọn ọmọ ẹran ọ̀sìn rẹ, ọmọ màlúù àti àgùntàn rẹ.
5 “Ìbùkún ni fún apẹ̀rẹ̀ rẹ àti abọ́ tí o fi ń po nǹkan.
6 “Ìbùkún ni fún ọ tí o bá wọlé, ìbùkún sì ni fún ọ tí o bá jáde.
7 “Jèhófà máa mú kí o ṣẹ́gun àwọn ọ̀tá rẹ tí wọ́n dìde sí ọ. Ọ̀nà kan ni wọ́n á gbà yọ sí ọ láti bá ọ jà, àmọ́ ọ̀nà méje ọ̀tọ̀ọ̀tọ̀ ni wọ́n á gbà sá kúrò lọ́dọ̀ rẹ.
8 Jèhófà máa pàṣẹ ìbùkún sórí àwọn ilé ìkẹ́rùsí rẹ àti gbogbo ohun tí o bá dáwọ́ lé, ó sì dájú pé Jèhófà Ọlọ́run rẹ máa bù kún ọ ní ilẹ̀ tó fẹ́ fún ọ.
9 Jèhófà máa fi ọ́ ṣe èèyàn mímọ́ fún ara rẹ̀, bó ṣe búra fún ọ gẹ́lẹ́, torí pé ò ń pa àwọn àṣẹ Jèhófà Ọlọ́run rẹ mọ́, o sì ń rìn ní àwọn ọ̀nà rẹ̀.
10 Gbogbo èèyàn tó wà ní ayé á sì rí i pé orúkọ Jèhófà ni wọ́n fi ń pè ọ́, wọ́n á sì máa bẹ̀rù rẹ.
11 “Jèhófà máa mú kí o ní ọmọ tó pọ̀ rẹpẹtẹ, ọ̀pọ̀lọpọ̀ ẹran ọ̀sìn àti ilẹ̀ tó ń mú èso jáde ní ilẹ̀ tí Jèhófà búra pé òun máa fún àwọn baba ńlá rẹ.
12 Jèhófà máa ṣí ọ̀run, ilé ìkẹ́rùsí rẹ̀ tó dáa fún ọ, láti rọ òjò sórí ilẹ̀ rẹ ní àkókò rẹ̀, kó sì bù kún gbogbo iṣẹ́ ọwọ́ rẹ. O máa yá ọ̀pọ̀ orílẹ̀-èdè ní nǹkan, àmọ́ kò ní sóhun tó máa mú kí o yá nǹkan.
13 Orí ni Jèhófà máa fi ọ́ ṣe, kò ní fi ọ́ ṣe ìrù; òkè lo máa wà, o ò ní sí nísàlẹ̀, tí o bá ń ṣègbọràn sí àwọn àṣẹ Jèhófà Ọlọ́run rẹ tí mò ń pa fún ọ lónìí pé kí o máa pa mọ́ kí o sì máa tẹ̀ lé.
14 Ẹ ò gbọ́dọ̀ yà kúrò nínú gbogbo ọ̀rọ̀ tí mò ń pa láṣẹ fún yín lónìí, ì báà jẹ́ sí ọ̀tún tàbí sí òsì, kí ẹ lè tẹ̀ lé àwọn ọlọ́run míì, kí ẹ sì sìn wọ́n.
15 “Àmọ́ tí o ò bá pa gbogbo àṣẹ àti òfin Jèhófà Ọlọ́run rẹ mọ́, èyí tí mò ń pa láṣẹ fún ọ lónìí, láti fi hàn pé ò ń fetí sí ohùn rẹ̀, gbogbo ègún yìí máa wá sórí rẹ, ó sì máa bá ọ:
16 “Ègún máa wà lórí rẹ nínú ìlú, ègún sì máa wà lórí rẹ nínú oko.
17 “Ègún máa wà lórí apẹ̀rẹ̀ rẹ àti lórí abọ́ tí o fi ń po nǹkan.
18 “Ègún máa wà lórí àwọn ọmọ rẹ, èso ilẹ̀ rẹ, ọmọ màlúù àti àgùntàn rẹ.
19 “Ègún máa wà lórí rẹ tí o bá wọlé, ègún sì máa wà lórí rẹ tí o bá jáde.
20 “Jèhófà máa mú kí ègún bá ọ, kí nǹkan dà rú fún ọ, kí ìyà sì jẹ ọ́ nínú gbogbo ohun tí o bá dáwọ́ lé títí o fi máa pa run, tí o sì máa yára ṣègbé, torí ìwà búburú tí ò ń hù àti torí pé o pa mí tì.
21 Jèhófà máa mú kí àrùn ṣe ọ́ títí ó fi máa pa ọ́ run ní ilẹ̀ tí o fẹ́ lọ gbà.
22 Jèhófà máa fi ikọ́ ẹ̀gbẹ kọ lù ọ́, pẹ̀lú akọ ibà, ara wíwú, ara gbígbóná, idà, ooru tó ń jó nǹkan gbẹ àti èbíbu; wọ́n á sì bá ọ títí o fi máa ṣègbé.
23 Ojú ọ̀run tó wà lókè orí rẹ máa di bàbà, ilẹ̀ tó sì wà lábẹ́ ẹsẹ̀ rẹ máa di irin.
24 Jèhófà máa sọ òjò ilẹ̀ rẹ di nǹkan lẹ́búlẹ́bú àti eruku tí á máa kù sórí rẹ láti ọ̀run títí o fi máa pa run.
25 Jèhófà máa mú kí àwọn ọ̀tá rẹ ṣẹ́gun rẹ. Ọ̀nà kan lo máa gbà yọ sí wọn láti bá wọn jà, àmọ́ ọ̀nà méje ọ̀tọ̀ọ̀tọ̀ lo máa gbà sá kúrò lọ́dọ̀ wọn; o sì máa di ohun àríbẹ̀rù fún gbogbo ìjọba ayé.
26 Òkú rẹ á di oúnjẹ fún gbogbo ẹyẹ ojú ọ̀run àtàwọn ẹranko orí ilẹ̀, láìsí ẹnikẹ́ni tó máa lé wọn dà nù.
27 “Jèhófà máa fi eéwo ilẹ̀ Íjíbítì kọ lù yín, pẹ̀lú jẹ̀díjẹ̀dí, ifo àti àwúfọ́, èyí tí kò ní ṣeé wò sàn.
28 Jèhófà máa mú kí o ya wèrè, kí o fọ́jú, kí nǹkan sì dà rú fún ọ.
29 Wàá máa táràrà kiri ní ọ̀sán gangan, bí afọ́jú ṣe máa ń táràrà torí ó wà lókùnkùn, o ò sì ní ṣàṣeyọrí nínú gbogbo ohun tí o bá ń ṣe; wọ́n á máa lù ọ́ ní jìbìtì, wọ́n á sì máa jà ọ́ lólè léraléra, kò ní sẹ́ni tó máa gbà ọ́ sílẹ̀.
30 O máa fẹ́ obìnrin sọ́nà, àmọ́ ọkùnrin míì á fipá bá a lò pọ̀. O máa kọ́ ilé, àmọ́ o ò ní gbé ibẹ̀. O máa gbin àjàrà, àmọ́ o ò ní rí i lò.
31 Wọ́n á pa akọ màlúù rẹ níṣojú rẹ, àmọ́ o ò ní fi ẹnu kàn án rárá. Wọ́n á jí kẹ́tẹ́kẹ́tẹ́ rẹ níṣojú rẹ, àmọ́ kò ní pa dà sọ́dọ̀ rẹ. Wọ́n á kó àwọn àgùntàn rẹ fún àwọn ọ̀tá rẹ, àmọ́ ẹnì kankan ò ní gbà ọ́ sílẹ̀.
32 Wọ́n á fún àwọn èèyàn míì ní àwọn ọmọkùnrin àtàwọn ọmọbìnrin rẹ níṣojú rẹ, àárò wọn á máa sọ ẹ́ nígbà gbogbo, àmọ́ o ò ní rí nǹkan kan ṣe sí i.
33 Àwọn èèyàn tí o kò mọ̀ ló máa jẹ èso ilẹ̀ rẹ àti gbogbo iṣẹ́ ọwọ́ rẹ. Wọ́n á máa lù ọ́ ní jìbìtì, wọ́n á sì máa rẹ̀ ọ́ wálẹ̀ nígbà gbogbo.
34 Ohun tí ojú rẹ bá rí máa dà ọ́ lórí rú.
35 “Jèhófà máa fi eéwo tó ń roni lára, tí kò sì ṣeé wò sàn kọ lù ọ́ ní orúnkún àti ẹsẹ̀ rẹ, láti àtẹ́lẹsẹ̀ títí dé àtàrí rẹ.
36 Jèhófà máa lé ìwọ àti ọba tí o bá fi jẹ lórí ara rẹ lọ sí orílẹ̀-èdè tí ìwọ àtàwọn baba ńlá rẹ kò mọ̀, o sì máa sin àwọn ọlọ́run míì níbẹ̀, àwọn ọlọ́run tí wọ́n fi igi àti òkúta ṣe.
37 O máa di ohun tó ń dẹ́rù bani, ẹni ẹ̀gàn àti ẹni ẹ̀sín láàárín gbogbo àwọn tí Jèhófà bá lé ọ lọ bá.
38 “Irúgbìn púpọ̀ lo máa kó lọ sí oko, àmọ́ díẹ̀ lo máa rí kó jọ, torí pé eéṣú máa jẹ ẹ́ run.
39 O máa gbin àjàrà, o sì máa roko rẹ̀, àmọ́ o ò ní rí wáìnì mu, o ò sì ní rí nǹkan kan kó jọ, torí kòkòrò mùkúlú ló máa jẹ ẹ́.
40 Igi ólífì máa wà ní gbogbo ilẹ̀ rẹ, àmọ́ o ò ní rí òróró fi para, torí pé àwọn ólífì rẹ máa rẹ̀ dà nù.
41 O máa bí ọmọ lọ́kùnrin àti lóbìnrin, àmọ́ wọn ò ní jẹ́ tìẹ mọ́, torí wọ́n máa kó wọn lẹ́rú.
42 Ọ̀wọ́ àwọn kòkòrò máa bo gbogbo igi àtàwọn èso ilẹ̀ rẹ.
43 Ọwọ́ àjèjì tó wà láàárín rẹ á máa ròkè ju tìẹ lọ ṣáá, àmọ́ ṣe ni ìwọ á máa rẹlẹ̀ sí i.
44 Ó máa yá ọ ní nǹkan, àmọ́ ìwọ ò ní yá a ní ohunkóhun. Òun ló máa di orí, ìwọ á sì di ìrù.
45 “Ó dájú pé gbogbo ègún yìí máa wá sórí rẹ, ó máa tẹ̀ lé ọ, ó sì máa bá ọ, títí o fi máa pa run, torí pé o ò tẹ̀ lé àṣẹ àti òfin Jèhófà Ọlọ́run rẹ tó pa láṣẹ fún ọ, láti fi hàn pé ò ń fetí sí ohùn rẹ̀.
46 Kò ní kúrò lórí ìwọ àti àwọn ọmọ rẹ, ó máa jẹ́ àmì àti ìkìlọ̀ tó máa wà títí láé,
47 torí o ò fi ìdùnnú àti ayọ̀ tó wá látọkàn sin Jèhófà Ọlọ́run rẹ nígbà tí o ní ohun gbogbo ní ọ̀pọ̀ rẹpẹtẹ.
48 Jèhófà máa mú kí àwọn ọ̀tá rẹ dìde sí ọ, o sì máa sìn wọ́n tòun ti ebi àti òùngbẹ, láìsí aṣọ gidi lọ́rùn rẹ àti láìní ohunkóhun. Ó máa fi àjàgà irin sí ọ lọ́rùn títí ó fi máa pa ọ́ run.
49 “Jèhófà máa gbé orílẹ̀-èdè kan tó wà lọ́nà jíjìn dìde sí ọ, láti ìkángun ayé; ó máa kì ọ́ mọ́lẹ̀ bí ẹyẹ idì ṣe ń ṣe, orílẹ̀-èdè tí o ò ní gbọ́ èdè rẹ̀,
50 orílẹ̀-èdè tí ojú rẹ̀ le gan-an, tí kò ní wo ojú arúgbó, tí kò sì ní ṣojúure sí àwọn ọmọdé.
51 Wọ́n á jẹ àwọn ọmọ ẹran ọ̀sìn rẹ àti èso ilẹ̀ rẹ títí wọ́n fi máa pa ọ́ run. Wọn ò ní ṣẹ́ ọkà kankan kù fún ọ àti wáìnì tàbí òróró tuntun, ọmọ màlúù tàbí àgùntàn, títí wọ́n fi máa pa ọ́ run.
52 Wọ́n máa dó tì ọ́, wọ́n máa sé ọ mọ́ inú gbogbo ìlú rẹ, jákèjádò ilẹ̀ rẹ títí àwọn ògiri rẹ tó ga, tí o fi ṣe odi tí o gbẹ́kẹ̀ lé fi máa wó lulẹ̀. Àní ó dájú pé wọ́n máa dó tì ọ́ nínú gbogbo ìlú rẹ jákèjádò ilẹ̀ rẹ tí Jèhófà Ọlọ́run rẹ fún ọ.
53 O sì máa wá jẹ àwọn ọmọ rẹ, ẹran ara àwọn ọmọ rẹ lọ́kùnrin àti lóbìnrin tí Jèhófà Ọlọ́run rẹ fún ọ, torí bí nǹkan ṣe máa le tó nígbà tí wọ́n bá dó tì ọ́ àti torí wàhálà tí àwọn ọ̀tá rẹ máa kó bá ọ.
54 “Ọkùnrin tí kò lágbaja rárá, tó sì lójú àánú láàárín rẹ kò tiẹ̀ ní ṣàánú arákùnrin rẹ̀ tàbí ìyàwó rẹ̀ tó fẹ́ràn tàbí àwọn ọmọ rẹ̀ tó ṣẹ́ kù,
55 kò sì ní fún wọn ní ìkankan lára ẹran ara àwọn ọmọ rẹ̀ tó máa jẹ, torí kò ní nǹkan kan mọ́ nítorí bí àwọn ọ̀tá ṣe dó tì ọ́ àti bí wàhálà tí wọ́n kó bá àwọn ìlú rẹ ṣe pọ̀ tó.
56 Obìnrin tí kò lágbaja tó sì lójú àánú láàárín rẹ, tí kò tiẹ̀ ní ronú rárá láti fi àtẹ́lẹsẹ̀ rẹ̀ kanlẹ̀ torí pé kò lágbaja kò ní ṣàánú ọkọ rẹ̀ tó fẹ́ràn tàbí ọmọkùnrin rẹ̀ tàbí ọmọbìnrin rẹ̀,
57 àní kò ní ṣàánú àwọn ohun tó jáde láàárín ẹsẹ̀ rẹ̀ méjèèjì lẹ́yìn tó bímọ àtàwọn ọmọ tó bí. Ó máa jẹ wọ́n níkọ̀kọ̀ torí bí nǹkan ṣe máa le nígbà tí wọ́n bá dó tì ọ́ àti wàhálà tí àwọn ọ̀tá rẹ máa kó bá àwọn ìlú rẹ.
58 “Tí o ò bá rí i pé o tẹ̀ lé gbogbo ọ̀rọ̀ Òfin tí wọ́n kọ sínú ìwé yìí, tí o ò sì bẹ̀rù orúkọ ológo, tó ń bani lẹ́rù yìí tí Jèhófà Ọlọ́run rẹ ní,
59 Jèhófà máa mú kí àwọn àrùn tó le gan-an ṣe ìwọ àti ọmọ rẹ, àwọn ìyọnu tó lágbára gan-an tí kò sì ní lọ bọ̀rọ̀, pẹ̀lú àwọn àìsàn tó le gan-an tí kò sì ní lọ bọ̀rọ̀.
60 Ó máa mú gbogbo àìsàn Íjíbítì tí ò ń bẹ̀rù pa dà wá sórí rẹ, ó sì dájú pé wọn ò ní fi ọ́ sílẹ̀.
61 Yàtọ̀ síyẹn, Jèhófà tún máa mú gbogbo àìsàn tàbí àrùn tí wọn ò kọ sínú ìwé Òfin yìí wá sórí rẹ títí o fi máa pa run.
62 Bó tiẹ̀ jẹ́ pé o ti pọ̀ rẹpẹtẹ bí ìràwọ̀ ojú ọ̀run, ìwọ̀nba ló máa ṣẹ́ kù lára rẹ, torí pé o ò fetí sí ohùn Jèhófà Ọlọ́run rẹ.
63 “Bí inú Jèhófà ṣe dùn nígbà kan láti mú kí nǹkan máa lọ dáadáa fún yín, kí ẹ sì pọ̀ rẹpẹtẹ, bẹ́ẹ̀ náà ni inú Jèhófà ṣe máa dùn láti pa yín run kó sì pa yín rẹ́; ẹ sì máa pa run kúrò ní ilẹ̀ tí ẹ fẹ́ lọ gbà.
64 “Jèhófà máa tú ọ ká sáàárín gbogbo orílẹ̀-èdè, láti ìkángun kan ayé dé ìkángun kejì ayé, o sì máa ní láti sin àwọn ọlọ́run tí wọ́n fi igi àti òkúta ṣe níbẹ̀, àwọn ọlọ́run tí ìwọ àtàwọn baba ńlá rẹ kò mọ̀.
65 Ọkàn rẹ ò ní balẹ̀ láàárín àwọn orílẹ̀-èdè yẹn, àtẹ́lẹsẹ̀ rẹ ò sì ní rí ibi ìsinmi. Dípò ìyẹn, Jèhófà máa mú kí o kó ọkàn sókè, ojú rẹ á di bàìbàì, ìrẹ̀wẹ̀sì á sì bá ọ níbẹ̀.
66 Ẹ̀mí rẹ máa wà nínú ewu ńlá, ẹ̀rù á máa bà ọ́ tọ̀sántòru, kò sì ní dá ọ lójú pé wàá rí ìgbàlà.
67 Ní àárọ̀, wàá sọ pé, ‘Ì bá dáa ká ní alẹ́ la wà!’ tó bá sì di alẹ́, wàá sọ pé, ‘Ì bá dáa ká ní àárọ̀ la wà!’ nítorí ìpayà tó máa bá ọkàn rẹ àti nítorí ohun tí ojú rẹ máa rí.
68 Ó dájú pé Jèhófà máa fi ọkọ̀ ojú omi gbé ọ pa dà wá sí Íjíbítì, ní ọ̀nà tí mo sọ fún ọ pé, ‘O ò ní rí i mọ́ láé,’ ẹ sì máa fẹ́ ta ara yín níbẹ̀ fún àwọn ọ̀tá yín pé kí wọ́n fi yín ṣe ẹrúkùnrin àti ẹrúbìnrin, àmọ́ kò ní sẹ́ni tó máa rà yín.”
30 “Tí gbogbo ọ̀rọ̀ yìí bá ṣẹ sí ọ lára, ìbùkún àti ègún tí mo fi síwájú rẹ, tí o sì rántí wọn ní gbogbo orílẹ̀-èdè tí Jèhófà Ọlọ́run rẹ tú ọ ká sí,
2 tí o wá pa dà sọ́dọ̀ Jèhófà Ọlọ́run rẹ, tí o fi gbogbo ọkàn rẹ àti gbogbo ara rẹ fetí sí ohùn rẹ̀, ìwọ àti àwọn ọmọ rẹ, gẹ́gẹ́ bí gbogbo ohun tí mò ń pa láṣẹ fún ọ lónìí,
3 nígbà náà, Jèhófà Ọlọ́run rẹ máa mú àwọn èèyàn rẹ tí wọ́n kó lẹ́rú pa dà wá, ó máa ṣàánú rẹ, ó sì máa kó ọ jọ látọ̀dọ̀ gbogbo èèyàn tí Jèhófà Ọlọ́run rẹ tú ọ ká sí.
4 Ì báà jẹ́ ìpẹ̀kun ọ̀run ni àwọn èèyàn rẹ tú ká sí, Jèhófà Ọlọ́run rẹ máa kó ọ jọ, á sì mú ọ pa dà wá   láti ibẹ̀.
5 Jèhófà Ọlọ́run rẹ máa mú ọ wá sí ilẹ̀ tí àwọn bàbá rẹ gbà, ó sì máa di tìẹ; á mú kí nǹkan máa lọ dáadáa fún ọ, á sì mú kí o pọ̀ ju àwọn bàbá rẹ.
6 Jèhófà Ọlọ́run rẹ máa wẹ ọkàn rẹ mọ́ àti ọkàn ọmọ rẹ, kí o lè fi gbogbo ọkàn rẹ àti gbogbo ara rẹ nífẹ̀ẹ́ Jèhófà Ọlọ́run rẹ, kí o sì máa wà láàyè.
7 Jèhófà Ọlọ́run rẹ máa mú gbogbo ègún yìí wá sórí àwọn ọ̀tá rẹ, tí wọ́n kórìíra rẹ tí wọ́n sì ṣe inúnibíni sí ọ.
8 “Nígbà náà, wàá pa dà, wàá fetí sí ohùn Jèhófà, wàá sì pa gbogbo àṣẹ rẹ̀ tí mò ń pa fún ọ lónìí mọ́.
9 Jèhófà Ọlọ́run rẹ máa bù kún gbogbo iṣẹ́ ọwọ́ rẹ lọ́pọ̀lọpọ̀, ó máa mú kí àwọn ọmọ rẹ, àwọn ẹran ọ̀sìn rẹ àti èso ilẹ̀ rẹ di púpọ̀, torí pé lẹ́ẹ̀kan sí i inú Jèhófà máa dùn láti mú kí nǹkan lọ dáadáa fún ọ bí inú rẹ̀ ṣe dùn sí àwọn baba ńlá rẹ.
10 Nígbà yẹn, wàá fetí sí ohùn Jèhófà Ọlọ́run rẹ, wàá sì pa àwọn àṣẹ rẹ̀ mọ́ àti àwọn òfin rẹ̀ tí wọ́n kọ sínú ìwé Òfin yìí, wàá sì fi gbogbo ọkàn rẹ àti gbogbo ara rẹ pa dà sọ́dọ̀ Jèhófà Ọlọ́run rẹ.
11 “Àṣẹ tí mò ń pa fún ọ lónìí yìí kò nira jù fún ọ, kì í sì í ṣe ohun tí kò sí lárọ̀ọ́wọ́tó rẹ.
12 Kò sí ní ọ̀run, débi tí wàá fi sọ pé, ‘Ta ló máa lọ bá wa mú un wá ní ọ̀run, ká lè gbọ́ ọ, ká sì máa tẹ̀ lé e?’
13 Bẹ́ẹ̀ ni kò sí ní òdìkejì òkun, débi tí wàá fi sọ pé, ‘Ta ló máa sọdá lọ sí òdìkejì òkun kó lè bá wa mú un wá, ká lè gbọ́ ọ, ká sì máa tẹ̀ lé e?’
14 Àmọ́ tòsí rẹ gan-an ni ọ̀rọ̀ náà wà, ní ẹnu rẹ àti ní ọkàn rẹ, kí o lè máa ṣe é.
15 “Wò ó, mo fi ìyè àti ire, ikú àti ibi sí iwájú rẹ lónìí.
16 Tí o bá fetí sí àṣẹ Jèhófà Ọlọ́run rẹ tí mò ń pa fún ọ lónìí, tí ò ń nífẹ̀ẹ́ Jèhófà Ọlọ́run rẹ, tí ò ń rìn ní àwọn ọ̀nà rẹ̀, tí o sì ń pa àwọn àṣẹ rẹ̀ mọ́ àti àwọn òfin rẹ̀ pẹ̀lú àwọn ìdájọ́ rẹ̀, wàá máa wà láàyè, wàá sì máa pọ̀ sí i, Jèhófà Ọlọ́run rẹ sì máa bù kún ọ ní ilẹ̀ tí o fẹ́ lọ gbà.
17 “Àmọ́ tí ọkàn yín bá yí pa dà, tí ẹ ò fetí sílẹ̀, tí ẹ sì jẹ́ kí ọkàn yín fà sí àwọn ọlọ́run míì, tí ẹ wá ń forí balẹ̀ fún wọn, tí ẹ sì ń sìn wọ́n,
18 mò ń sọ fún yín lónìí pé ó dájú pé ẹ máa ṣègbé. Ẹ̀mí yín ò sì ní gùn lórí ilẹ̀ tí ẹ̀ ń sọdá Jọ́dánì lọ gbà.
19 Mò ń fi ọ̀run àti ayé ṣe ẹlẹ́rìí lòdì sí ọ lónìí, pé mo ti fi ìyè àti ikú sí iwájú rẹ, ìbùkún àti ègún; yan ìyè, kí o lè máa wà láàyè, ìwọ àti àwọn àtọmọdọ́mọ rẹ,
20 nípa nínífẹ̀ẹ́ Jèhófà Ọlọ́run rẹ, kí o máa fetí sí ohùn rẹ̀, kí o sì rọ̀ mọ́ ọn, torí òun ni ìyè rẹ, òun ló sì máa mú kí o pẹ́ lórí ilẹ̀ tí Jèhófà búra pé òun máa fún àwọn baba ńlá rẹ Ábúráhámù, Ísákì àti Jékọ́bù.”
32 “Ẹ fetí sílẹ̀, ẹ̀yin ọ̀run, màá sì sọ̀rọ̀; Kí ayé sì gbọ́ ọ̀rọ̀ ẹnu mi.
2 Ìtọ́ni mi máa rọ̀ bí òjò; Ọ̀rọ̀ mi á sì sẹ̀ bí ìrì, Bí òjò winniwinni sórí koríko Àti ọ̀wààrà òjò sórí ewéko.
3 Torí màá kéde orúkọ Jèhófà. Ẹ sọ bí Ọlọ́run wa ṣe tóbi tó!
4 Àpáta náà, pípé ni iṣẹ́ ọwọ́ rẹ̀, Torí ó ń ṣe ìdájọ́ òdodo ní gbogbo ọ̀nà rẹ̀. Ọlọ́run olóòótọ́, tí kì í ṣe ojúsàájú; Olódodo àti adúróṣinṣin ni.
5 Àwọn ló hùwà ìbàjẹ́. Wọn kì í ṣe ọmọ rẹ̀, àwọn ló kan àbùkù. Ìran alárèékérekè àti oníbékebèke ni wọ́n!
6 Ṣé bó ṣe yẹ kí ẹ ṣe sí Jèhófà nìyí, Ẹ̀yin òmùgọ̀ àti aláìlọ́gbọ́n èèyàn? Ṣebí òun ni Bàbá yín tó mú kí ẹ wà, Ẹni tó dá yín, tó sì fìdí yín múlẹ̀ gbọn-in?
7 Ẹ rántí ìgbà àtijọ́; Ẹ ronú nípa ọdún àwọn ìran tó ti kọjá. Bi bàbá rẹ, á sì sọ fún ọ; Bi àwọn àgbààgbà rẹ, wọ́n á sì jẹ́ kí o mọ̀.
8 Nígbà tí Ẹni Gíga Jù Lọ fún àwọn orílẹ̀-èdè ní ogún wọn, Nígbà tó ya àwọn ọmọ Ádámù sọ́tọ̀ọ̀tọ̀, Ó pààlà fún àwọn èèyàn Gẹ́gẹ́ bí iye àwọn ọmọ Ísírẹ́lì.
9 Torí àwọn èèyàn Jèhófà ni ìpín rẹ̀; Jékọ́bù ni ogún rẹ̀.
10 Ó rí i nínú aginjù, Ní aṣálẹ̀, tó ṣófo, tó ń hu. Ó yí i ká kó lè dáàbò bò ó, ó tọ́jú rẹ̀, Ó sì ṣọ́ ọ bí ọmọlójú rẹ̀.
11 Bí ẹyẹ idì ṣe ń ru ìtẹ́ rẹ̀ sókè, Tó ń rá bàbà lórí àwọn ọmọ rẹ̀ tó ṣẹ̀ṣẹ̀ gúnyẹ̀ẹ́, Tó ń na àwọn ìyẹ́ rẹ̀ jáde láti fi gbé wọn, Tó ń gbé wọn sórí apá rẹ̀,
12 Jèhófà nìkan ló ń darí rẹ̀; Kò sí ọlọ́run àjèjì kankan pẹ̀lú rẹ̀.
13 Ó mú kó gun àwọn ibi gíga ayé, Kó lè jẹ irè oko. Ó fi oyin inú àpáta bọ́ ọ Àti òróró látinú akọ àpáta,
14 Bọ́tà ọ̀wọ́ ẹran àti wàrà agbo ẹran, Pẹ̀lú àgùntàn tó dáa jù, Àwọn àgbò Báṣánì àti àwọn òbúkọ, Pẹ̀lú àlìkámà tó dáa jù; O sì mu wáìnì tó tinú ẹ̀jẹ̀ èso àjàrà jáde.
15 Nígbà tí Jéṣúrúnì sanra tán, ó di ọlọ̀tẹ̀, ó sì ń tàpá. O ti sanra, o ti ki, o sì ti kún. Ó wá pa Ọlọ́run tì, ẹni tó dá a, Ó sì fojú àbùkù wo Àpáta ìgbàlà rẹ̀.
16 Wọ́n fi àwọn ọlọ́run àjèjì mú un bínú; Wọ́n ń fi àwọn ohun ìríra múnú bí i.
17 Àwọn ẹ̀mí èṣù ni wọ́n rúbọ sí, kì í ṣe Ọlọ́run, Wọ́n ń rúbọ sí àwọn ọlọ́run tí wọn ò mọ̀, Àwọn tó ṣẹ̀ṣẹ̀ dé lẹ́nu àìpẹ́ yìí, Sí àwọn ọlọ́run tí àwọn baba ńlá yín ò mọ̀.
18 O gbàgbé Àpáta tó jẹ́ bàbá rẹ, O ò sì rántí Ọlọ́run tó bí ọ.
19 Nígbà tí Jèhófà rí i, ó kọ̀ wọ́n, Torí àwọn ọmọkùnrin rẹ̀ àtàwọn ọmọbìnrin rẹ̀ ṣẹ̀ ẹ́.
20 Ó wá sọ pé, ‘Màá fojú pa mọ́ fún wọn; Màá wo ohun tó máa gbẹ̀yìn wọn. Torí ìran oníwà burúkú ni wọ́n, Àwọn aláìṣòótọ́ ọmọ.
21 Wọ́n ti fi ohun tí kì í ṣe ọlọ́run mú mi bínú; Wọ́n ti fi àwọn òrìṣà wọn tí kò ní láárí múnú bí mi. Torí náà, màá fi àwọn tí kì í ṣe èèyàn mú kí wọ́n jowú; Màá fi orílẹ̀-èdè òmùgọ̀ mú wọn bínú.
22 Torí ìbínú mi ti mú kí iná sọ, Ó sì máa jó wọnú Isà Òkú, Ó máa jó ayé àti èso rẹ̀ run, Iná á sì ran ìpìlẹ̀ àwọn òkè.
23 Màá fi kún àwọn ìyọnu wọn; Màá sì ta gbogbo ọfà mi lù wọ́n.
24 Ebi máa tán wọn lókun, Akọ ibà máa gbé wọn mì, wọ́n á sì pa run pátápátá. Màá rán eyín àwọn ẹranko sí wọn, Àti oró àwọn ẹran tó ń fàyà fà lórí ilẹ̀.
25 Ní ìta, idà máa mú kí ọ̀fọ̀ ṣẹ̀ wọ́n; Nínú ilé, jìnnìjìnnì á bò wọ́n, Ọ̀dọ́kùnrin àti wúńdíá, Ọmọ ọwọ́ àti ẹni tó ní ewú lórí.
26 Ǹ bá sọ pé: “Màá tú wọn ká; Màá mú kí àwọn èèyàn gbàgbé wọn,”
27 Tí kì í bá ṣe pé mò ń bẹ̀rù ohun tí ọ̀tá máa ṣe, Torí àwọn elénìní lè túmọ̀ rẹ̀ sí nǹkan míì. Wọ́n lè sọ pé: “Ọwọ́ wa ti mókè; Jèhófà kọ́ ló ṣe gbogbo èyí.”
28 Torí orílẹ̀-èdè tí kò ní làákàyè ni wọ́n, Kò sí ẹni tó ní òye láàárín wọn.
29 Ká sọ pé wọ́n gbọ́n ni! Wọn ì bá ro ọ̀rọ̀ yìí dáadáa. Kí wọ́n ro ibi tó máa já sí.
30 Báwo ni ẹnì kan ṣe lè lé ẹgbẹ̀rún kan (1,000), Kí ẹni méjì sì mú kí ẹgbẹ̀rún mẹ́wàá (10,000) sá? Tí kì í bá ṣe pé Àpáta wọn ti tà wọ́n, Tí Jèhófà sì ti fi wọ́n lé ọ̀tá lọ́wọ́.
31 Torí àpáta wọn kò dà bí Àpáta wa, Àwọn ọ̀tá wa pàápàá ti mọ èyí.
32 Torí inú àjàrà Sódómù ni àjàrà wọn ti wá Àti látinú ilẹ̀ onípele Gòmórà. Àwọn èso àjàrà onímájèlé ni èso àjàrà wọn, Àwọn òṣùṣù wọn korò.
33 Oró ejò ni wáìnì wọn, Oró burúkú àwọn ṣèbé.
34 Ṣebí ọ̀dọ̀ mi ni mo tọ́jú rẹ̀ sí, Tí mo sé e mọ́ ilé ìkẹ́rùsí mi?
35 Tèmi ni ẹ̀san àti ìyà ẹ̀ṣẹ̀, Ní àkókò náà tí ẹsẹ̀ wọn máa yọ̀ tẹ̀rẹ́, Torí ọjọ́ àjálù wọn sún mọ́lé, Ohun tó sì ń dúró dè wọ́n máa tètè dé.’
36 Torí Jèhófà máa dá ẹjọ́ àwọn èèyàn rẹ̀, Ó sì máa káàánú àwọn ìránṣẹ́ rẹ̀, Tó bá rí i pé okun wọn ti ń tán, Tó sì rí i pé àwọn tí kò ní olùrànlọ́wọ́ àtàwọn tó ti rẹ̀ ló ṣẹ́ kù.
37 Ó máa wá sọ pé, ‘Àwọn ọlọ́run wọn dà, Àpáta tí wọ́n sá di,
38 Tó máa ń jẹ ọ̀rá àwọn ẹbọ wọn, Tó ń mu wáìnì ọrẹ ohun mímu wọn? Jẹ́ kí wọ́n dìde wá ràn yín lọ́wọ́. Kí wọ́n di ibi ààbò fún yín.
39 Ẹ rí i báyìí pé èmi, àní èmi ni ẹni náà, Kò sí ọlọ́run kankan yàtọ̀ sí mi. Mo lè pani, mo sì lè sọni di alààyè. Mo lè dá ọgbẹ́ síni lára, mo sì lè woni sàn, Kò sí ẹnì kankan tó lè gbani sílẹ̀ lọ́wọ́ mi.
40 Torí mo gbé ọwọ́ mi sókè sí ọ̀run, Mo sì búra pé: “Bí mo ti wà láàyè títí láé,”
41 Tí mo bá pọ́n idà mi tó ń kọ mànà, Tí mo sì múra ọwọ́ mi sílẹ̀ láti ṣèdájọ́, Màá san àwọn ọ̀tá mi lẹ́san, Màá sì fìyà jẹ àwọn tó kórìíra mi.
42 Màá mú kí ọfà mi mu ẹ̀jẹ̀ yó, Idà mi á sì jẹ ẹran, Pẹ̀lú ẹ̀jẹ̀ àwọn tí a pa àti àwọn ẹrú, Pẹ̀lú orí àwọn aṣáájú ọ̀tá.’
43 Ẹ bá àwọn èèyàn rẹ̀ yọ̀, ẹ̀yin orílẹ̀-èdè, Torí ó máa gbẹ̀san ẹ̀jẹ̀ àwọn ìránṣẹ́ rẹ̀, Ó máa san àwọn ọ̀tá rẹ̀ lẹ́san, Ó sì máa ṣe ètùtù fún ilẹ̀ àwọn èèyàn rẹ̀.”
44 Mósè ka gbogbo ọ̀rọ̀ orin yìí sí àwọn èèyàn náà létí, òun àti Hóṣéà ọmọ Núnì.
45 Lẹ́yìn tí Mósè bá gbogbo Ísírẹ́lì sọ gbogbo ọ̀rọ̀ yìí tán,
46 ó sọ fún wọn pé: “Ẹ fi gbogbo ọ̀rọ̀ tí mo fi kìlọ̀ fún yín lónìí sọ́kàn, kí ẹ lè pàṣẹ fún àwọn ọmọ yín pé, kí wọ́n rí i pé àwọn ń tẹ̀ lé gbogbo ọ̀rọ̀ Òfin yìí.
47 Torí èyí kì í ṣe ọ̀rọ̀ tí kò wúlò fún yín, àmọ́ òun ló máa mú kí ẹ wà láàyè, ọ̀rọ̀ yìí sì máa mú kí ẹ̀mí yín gùn lórí ilẹ̀ tí ẹ̀ ń sọdá Jọ́dánì lọ gbà.”
48 Jèhófà bá Mósè sọ̀rọ̀ ní ọjọ́ yìí kan náà pé:
49 “Gun òkè Ábárímù yìí lọ, Òkè Nébò, tó wà ní ilẹ̀ Móábù, tó dojú kọ Jẹ́ríkò, kí o sì wo ilẹ̀ Kénáánì, tí mo fẹ́ fún àwọn ọmọ Ísírẹ́lì pé kó di tiwọn.
50 O máa kú sórí òkè tí o fẹ́ gùn yìí, a ó sì kó ọ jọ pẹ̀lú àwọn èèyàn rẹ, bí Áárónì ẹ̀gbọ́n rẹ ṣe kú sórí Òkè Hóórì gẹ́lẹ́, tí wọ́n sì kó o jọ pẹ̀lú àwọn èèyàn rẹ̀,
51 torí pé ẹ̀yin méjèèjì kò jẹ́ olóòótọ́ sí mi láàárín àwọn ọmọ Ísírẹ́lì, níbi omi Mẹ́ríbà ti Kádéṣì ní aginjù Síínì, torí pé ẹ ò fi hàn pé mo jẹ́ mímọ́ lójú àwọn ọmọ Ísírẹ́lì.
52 Ọ̀ọ́kán ni wàá ti rí ilẹ̀ náà, àmọ́ o ò ní wọ ilẹ̀ tí mo fẹ́ fún àwọn ọmọ Ísírẹ́lì.”
33 Bí Mósè èèyàn Ọlọ́run tòótọ́ ṣe súre fún àwọn ọmọ Ísírẹ́lì kó tó kú nìyí.
2 Ó sọ pé: “Jèhófà wá láti Sínáì, Ó sì tàn sórí wọn láti Séírì. Ògo rẹ̀ tàn láti agbègbè olókè Páránì, Ọ̀kẹ́ àìmọye àwọn ẹni mímọ́ sì wà pẹ̀lú rẹ̀, Àwọn jagunjagun rẹ̀ wà ní ọwọ́ ọ̀tún rẹ̀.
3 Ó nífẹ̀ẹ́ àwọn èèyàn rẹ̀; Gbogbo ẹni mímọ́ wọn wà ní ọwọ́ rẹ. Wọ́n jókòó sẹ́gbẹ̀ẹ́ ẹsẹ̀ rẹ; Wọ́n bẹ̀rẹ̀ sí í tẹ́tí sí ọ̀rọ̀ rẹ.
4 (Mósè fún wa ní àṣẹ kan, òfin kan, Tó jẹ́ ohun ìní ìjọ Jékọ́bù.)
5 Ó sì di ọba ní Jéṣúrúnì, Nígbà tí àwọn olórí àwọn èèyàn náà kóra jọ, Pẹ̀lú gbogbo ẹ̀yà Ísírẹ́lì.
6 Kí Rúbẹ́nì yè, kó má sì kú, Kí iye àwọn èèyàn rẹ̀ má sì dín kù.”
7 Ó sì súre fún Júdà pé: “Ìwọ Jèhófà, gbọ́ ohùn Júdà, Kí o sì mú un pa dà sọ́dọ̀ àwọn èèyàn rẹ̀. Ọwọ́ rẹ̀ ti gbèjà ohun tó jẹ́ tirẹ̀, Ràn án lọ́wọ́ kó lè borí àwọn ọ̀tá rẹ̀.”
8 Ó sọ nípa Léfì pé: “Túmímù rẹ àti Úrímù   rẹ jẹ́ ti ẹni tó jẹ́ adúróṣinṣin sí ọ, Ẹni tí o dán wò ní Másà. O bẹ̀rẹ̀ sí í bá a fà á lẹ́gbẹ̀ẹ́ omi Mẹ́ríbà,
9 Ẹni tó sọ nípa bàbá àti ìyá rẹ̀ pé, ‘Mi ò kà wọ́n sí.’ Ó tiẹ̀ tún kọ àwọn arákùnrin rẹ̀, Ó sì pa àwọn ọmọ rẹ̀ tì. Torí wọ́n tẹ̀ lé ọ̀rọ̀ rẹ, Wọ́n sì pa májẹ̀mú rẹ mọ́.
10 Jẹ́ kí wọ́n fi àwọn ìdájọ́ rẹ kọ́ Jékọ́bù, Kí wọ́n sì fi Òfin rẹ kọ́ Ísírẹ́lì. Jẹ́ kí wọ́n sun tùràrí láti mú òórùn dídùn jáde sí ọ Àti odindi ẹbọ lórí pẹpẹ rẹ.
11 Bù kún agbára rẹ̀, Jèhófà, Kí inú rẹ sì dùn sí iṣẹ́ ọwọ́ rẹ̀. Fọ́ ẹsẹ̀ àwọn tó dìde sí i, Kí àwọn tó kórìíra rẹ̀ má bàa dìde mọ́.”
12 Ó sọ nípa Bẹ́ńjámínì pé: “Kí ẹni ọ̀wọ́n Jèhófà máa gbé láìséwu lọ́dọ̀ rẹ̀; Bó ṣe ń dáàbò bò ó ní gbogbo ọjọ́, Á máa gbé láàárín èjìká rẹ̀.”
13 Ó sọ nípa Jósẹ́fù pé: “Kí Jèhófà bù kún ilẹ̀ rẹ̀ Pẹ̀lú àwọn ohun tó dáa láti ọ̀run, Pẹ̀lú ìrì àti omi tó ń sun láti ilẹ̀,
14 Pẹ̀lú àwọn ohun tó dáa tí oòrùn mú jáde, Àti ohun tó dáa tó ń mú jáde lóṣooṣù,
15 Pẹ̀lú àwọn ohun tó dáa jù láti àwọn òkè àtijọ́, Àti àwọn ohun tó dáa láti àwọn òkè tó ti wà tipẹ́,
16 Pẹ̀lú àwọn ohun tó dáa ní ayé àti ohun tó kún inú rẹ̀, Kí Ẹni tó ń gbé inú igi ẹlẹ́gùn-ún sì tẹ́wọ́ gbà á. Kí wọ́n wá sí orí Jósẹ́fù, Sí àtàrí ẹni tí a yà sọ́tọ̀ lára àwọn arákùnrin rẹ̀.
17 Iyì rẹ̀ dà bíi ti àkọ́bí akọ màlúù, Ìwo akọ màlúù igbó sì ni àwọn ìwo rẹ̀. Ó máa fi ti àwọn èèyàn, Gbogbo wọn pa pọ̀ títí dé àwọn ìkángun ayé. Ẹgbẹẹgbàárùn-ún Éfúrémù   ni wọ́n, Ẹgbẹẹgbẹ̀rún Mánásè sì ni wọ́n.”
18 Ó sọ nípa Sébúlúnì pé: “Ìwọ Sébúlúnì, máa yọ̀ bí o ṣe ń jáde lọ, Àti ìwọ Ísákà, nínú àwọn àgọ́ rẹ.
19 Wọ́n á pe àwọn èèyàn wá sórí òkè. Ibẹ̀ ni wọ́n á ti rú àwọn ẹbọ òdodo. Torí wọ́n á kó látinú ọ̀pọ̀ rẹpẹtẹ ọrọ̀ inú òkun, Àti àwọn ohun tó fara pa mọ́ sínú iyẹ̀pẹ̀.”
20 Ó sọ nípa Gádì pé: “Ìbùkún ni fún ẹni tó ń mú kí àwọn ààlà Gádì fẹ̀ sí i. Ó dùbúlẹ̀ síbẹ̀ bíi kìnnìún, Tó múra tán láti fa apá ya, àní àtàrí.
21 Ó máa mú ìpín àkọ́kọ́ fún ara rẹ̀, Torí ibẹ̀ ni ìpín látọwọ́ ẹni tó fúnni ní òfin wà ní ìpamọ́. Àwọn olórí àwọn èèyàn náà máa kóra jọ. Ó máa mú òdodo Jèhófà ṣẹ Àti àwọn ìdájọ́ rẹ̀ pẹ̀lú Ísírẹ́lì.”
22 Ó sọ nípa Dánì pé: “Ọmọ kìnnìún ni Dánì. Ó máa bẹ́ jáde láti Báṣánì.”
23 Ó sọ nípa Náfútálì pé: “Jèhófà ti tẹ́wọ́ gba Náfútálì Ó sì ti bù kún un lọ́pọ̀lọpọ̀. Gba ìwọ̀ oòrùn àti gúúsù.”
24 Ó sọ nípa Áṣérì pé: “A fi àwọn ọmọ bù kún Áṣérì. Kó rí ojúure àwọn arákùnrin rẹ̀, Kó sì ki ẹsẹ̀ rẹ̀ bọ inú òróró.
25 Irin àti bàbà ni wọ́n fi ṣe ohun tí wọ́n fi ń ti ẹnubodè rẹ, O sì máa wà láìséwu ní gbogbo ọjọ́ rẹ.
26 Kò sí ẹni tó dà bí Ọlọ́run tòótọ́ Jéṣúrúnì, Tó ń la ọ̀run kọjá kó lè ràn ọ́ lọ́wọ́, Tó sì ń gun àwọsánmà nínú ọlá ńlá rẹ̀.
27 Ọlọ́run jẹ́ ibi ààbò láti ìgbà àtijọ́, Ọwọ́ ayérayé rẹ̀ wà lábẹ́ rẹ. Ó máa lé ọ̀tá kúrò níwájú rẹ, Ó sì máa sọ pé, ‘Pa wọ́n run!’
28 Ísírẹ́lì á máa gbé láìséwu, Orísun Jékọ́bù sì máa wà lọ́tọ̀, Ní ilẹ̀ tí ọkà àti wáìnì tuntun wà, Tí ìrì á máa sẹ̀ lójú ọ̀run rẹ̀.
29 Aláyọ̀ ni ọ́, ìwọ Ísírẹ́lì! Ta ló dà bí rẹ, Àwọn èèyàn tó ń gbádùn ìgbàlà Jèhófà, Apata tó ń dáàbò bò ọ́, Àti idà ọlá ńlá rẹ? Àwọn ọ̀tá rẹ máa ba búrúbúrú níwájú rẹ, Wàá sì rìn lórí ẹ̀yìn wọn.”
1 Lẹ́yìn ikú Mósè ìránṣẹ́ Jèhófà, Jèhófà sọ fún Jóṣúà ọmọ Núnì, ìránṣẹ́ Mósè pé:
2 “Mósè ìránṣẹ́ mi ti kú. Gbéra, kí o sọdá Jọ́dánì, ìwọ àti gbogbo èèyàn yìí, kí ẹ sì lọ sí ilẹ̀ tí mo fẹ́ fún wọn, ìyẹn àwọn ọmọ Ísírẹ́lì.
3 Màá fún yín ní gbogbo ibi tí ẹ bá fi ẹsẹ̀ yín tẹ̀, bí mo ṣe ṣèlérí fún Mósè.
4 Ilẹ̀ yín máa jẹ́ láti aginjù títí dé Lẹ́bánónì àti odò ńlá, ìyẹn odò Yúfírétì, gbogbo ilẹ̀ àwọn ọmọ Hétì, títí lọ dé Òkun Ńlá ní ìwọ̀ oòrùn.
5 Kò sẹ́ni tó máa lè dìde sí ọ ní gbogbo ìgbà tí o bá fi wà láàyè. Bí mo ṣe wà pẹ̀lú Mósè ni màá ṣe wà pẹ̀lú rẹ. Mi ò ní pa ọ́ tì, mi ò sì ní fi ọ́ sílẹ̀.
6 Jẹ́ onígboyà àti alágbára, torí ìwọ lo máa mú kí àwọn èèyàn yìí jogún ilẹ̀ tí mo búra fún àwọn baba ńlá wọn pé màá fún wọn.
7 “Ṣáà rí i pé o jẹ́ onígboyà àti alágbára gidigidi, kí o sì rí i pé ò ń tẹ̀ lé gbogbo Òfin tí Mósè ìránṣẹ́ mi pa láṣẹ fún ọ. Má yà kúrò nínú rẹ̀ sí ọ̀tún tàbí sí òsì, kí o lè máa hùwà ọgbọ́n níbikíbi tí o bá lọ.
8 Ìwé Òfin yìí kò gbọ́dọ̀ kúrò ní ẹnu rẹ, kí o máa fi ohùn jẹ́ẹ́jẹ́ẹ́ kà á tọ̀sántòru, kí o lè rí i pé ò ń tẹ̀ lé gbogbo ohun tí wọ́n kọ sínú rẹ̀; ìgbà yẹn ni ọ̀nà rẹ máa yọrí sí rere, tí wàá sì máa hùwà ọgbọ́n.
9 Ṣebí mo ti pàṣẹ fún ọ? Jẹ́ onígboyà àti alágbára. Má ṣe jẹ́ kí ẹ̀rù bà ọ́, má sì jáyà, torí Jèhófà Ọlọ́run rẹ wà pẹ̀lú rẹ níbikíbi tí o bá lọ.”
10 Jóṣúà wá pàṣẹ fún àwọn olórí àwọn èèyàn náà pé:
11 “Ẹ lọ káàkiri ibùdó, kí ẹ sì pa àṣẹ yìí fún àwọn èèyàn náà pé, ‘Ẹ ṣètò oúnjẹ sílẹ̀, torí ní ọjọ́ mẹ́ta òní, ẹ máa sọdá Jọ́dánì láti lọ gba ilẹ̀ tí Jèhófà Ọlọ́run yín fẹ́ fún yín pé kó di tiyín.’”
12 Jóṣúà sọ fún àwọn ọmọ Rúbẹ́nì, àwọn ọmọ Gádì àti ààbọ̀ ẹ̀yà Mánásè pé:
13 “Ẹ rántí ohun tí Mósè ìránṣẹ́ Jèhófà pa láṣẹ fún yín pé: ‘Jèhófà Ọlọ́run yín máa fún yín ní ìsinmi, ó sì ti fún yín ní ilẹ̀ yìí.
14 Àwọn ìyàwó yín, àwọn ọmọ yín àtàwọn ẹran ọ̀sìn yín á máa gbé ní ilẹ̀ tí Mósè fún yín ní apá ibí yìí ní Jọ́dánì, àmọ́ kí gbogbo ẹ̀yin jagunjagun tó lákíkanjú sọdá ṣáájú àwọn arákùnrin yín, kí ẹ tò lọ́wọ̀ọ̀wọ́ láti jagun. Kí ẹ ràn wọ́n lọ́wọ́
15 títí Jèhófà fi máa fún àwọn arákùnrin yín ní ìsinmi, bó ṣe ṣe fún yín, tí àwọn náà á sì gba ilẹ̀ tí Jèhófà Ọlọ́run yín fẹ́ fún wọn. Kí ẹ wá pa dà sí ilẹ̀ tí wọ́n fún yín pé kí ẹ máa gbé, kí ẹ sì gbà á, ilẹ̀ tí Mósè ìránṣẹ́ Jèhófà fún yín ní ìlà oòrùn Jọ́dánì.’”
16 Wọ́n dá Jóṣúà lóhùn pé: “A máa ṣe gbogbo ohun tí o pa láṣẹ fún wa, a sì máa lọ sí ibikíbi tí o bá rán wa.
17 Bí a ṣe fetí sí gbogbo ohun tí Mósè sọ gẹ́lẹ́ la máa fetí sí ọ. Kí Jèhófà Ọlọ́run rẹ ṣáà ti wà pẹ̀lú rẹ bó ṣe wà pẹ̀lú Mósè.
18 Ṣe la máa pa ẹnikẹ́ni tó bá tàpá sí àṣẹ rẹ, tí kò sì tẹ̀ lé gbogbo ohun tí o bá pa láṣẹ fún un. Ìwọ ṣáà ti jẹ́ onígboyà àti alágbára.”
2 Jóṣúà ọmọ Núnì wá rán ọkùnrin méjì jáde ní bòókẹ́lẹ́ láti Ṣítímù, pé kí wọ́n lọ ṣe amí. Ó sọ fún wọn pé: “Ẹ lọ yẹ ilẹ̀ náà wò, pàápàá ilẹ̀ Jẹ́ríkò.” Torí náà, wọ́n lọ, wọ́n dé ilé aṣẹ́wó kan tó ń jẹ́ Ráhábù, wọ́n sì dúró sí ibẹ̀.
2 Àwọn kan sọ fún ọba Jẹ́ríkò pé: “Wò ó! Àwọn ọmọ Ísírẹ́lì ti wọlé wá síbí ní alẹ́ yìí láti ṣe amí ilẹ̀ yìí.”
3 Ni ọba Jẹ́ríkò bá ránṣẹ́ sí Ráhábù pé: “Mú àwọn ọkùnrin tó wá síbí jáde, àwọn tí wọ́n wà lọ́dọ̀ rẹ, torí ṣe ni wọ́n wá ṣe amí gbogbo ilẹ̀ yìí.”
4 Àmọ́ obìnrin náà mú àwọn ọkùnrin méjèèjì, ó sì fi wọ́n pa mọ́. Ó wá sọ pé: “Òótọ́ ni àwọn ọkùnrin náà wá sọ́dọ̀ mi, àmọ́ mi ò mọ ibi tí wọ́n ti wá.
5 Nígbà tí ilẹ̀ sì ṣú, tó kù díẹ̀ kí wọ́n ti ẹnubodè ìlú ni àwọn ọkùnrin náà jáde. Mi ò mọ ibi tí àwọn ọkùnrin náà lọ, àmọ́ tí ẹ bá tètè sá tẹ̀ lé wọn, ẹ máa bá wọn.”
6 (Àmọ́ obìnrin náà ti mú àwọn amí náà lọ sórí òrùlé, ó sì fi wọ́n pa mọ́ sáàárín pòròpórò ọ̀gbọ̀ tí wọ́n tò sórí òrùlé náà.)
7 Àwọn ọkùnrin náà bá sáré wá àwọn amí náà lọ, wọ́n gba ọ̀nà Jọ́dánì níbi tó ṣeé fẹsẹ̀ gbà kọjá nínú odò náà, wọ́n sì ti ẹnubodè ìlú lẹ́sẹ̀kẹsẹ̀ tí àwọn tó ń wá àwọn amí náà jáde.
8 Kí àwọn ọkùnrin náà tó dùbúlẹ̀ láti sùn, ó lọ bá wọn lórí òrùlé.
9 Ó sì sọ fún wọn pé: “Mo mọ̀ pé Jèhófà máa fún yín ní ilẹ̀ yìí àti pé ẹ̀rù yín ti ń bà wá. Ọkàn gbogbo àwọn tó ń gbé ilẹ̀ yìí sì ti domi nítorí yín,
10 torí a ti gbọ́ bí Jèhófà ṣe mú kí omi Òkun Pupa gbẹ níwájú yín nígbà tí ẹ kúrò ní Íjíbítì àti ohun tí ẹ ṣe sí àwọn ọba Ámórì méjèèjì, ìyẹn Síhónì àti Ógù tí ẹ pa run ní òdìkejì Jọ́dánì.
11 Nígbà tí a gbọ́ nípa rẹ̀, ọkàn wa domi, kò sì sẹ́ni tó ní ìgboyà mọ́ nítorí yín, torí Jèhófà Ọlọ́run yín ni Ọlọ́run lókè ọ̀run àti lórí ilẹ̀ ayé.
12 Ní báyìí, ẹ jọ̀ọ́, ẹ fi Jèhófà búra fún mi pé ẹ̀yin náà máa fi ìfẹ́ tí kì í yẹ̀ hàn sí agbo ilé bàbá mi, torí mo ti fi ìfẹ́ tí kì í yẹ̀ hàn sí yín; kí ẹ fún mi ní àmì kan tó ṣeé gbára lé.
13 Kí ẹ dá ẹ̀mí bàbá mi àti ìyá mi sí, àwọn arákùnrin mi àtàwọn arábìnrin mi àti gbogbo èèyàn wọn, kí ẹ sì gbà wá lọ́wọ́ ikú.”
14 Àwọn ọkùnrin náà sọ fún un pé: “A máa fi ẹ̀mí wa dí tiyín! Tí o kò bá sọ ohun tí a wá ṣe, a máa fi ìfẹ́ tí kì í yẹ̀ hàn, a sì máa jẹ́ olóòótọ́ sí ọ nígbà tí Jèhófà bá fún wa ní ilẹ̀ náà.”
15 Lẹ́yìn náà, ó fi okùn sọ̀ wọ́n kalẹ̀ láti ojú fèrèsé, torí pé ẹ̀gbẹ́ kan lára ògiri ìlú náà ni ilé rẹ̀ wà. Kódà, orí ògiri náà ló ń gbé.
16 Ó wá sọ fún wọn pé: “Ẹ lọ sí agbègbè olókè, kí ẹ sì sá pa mọ́ síbẹ̀ fún ọjọ́ mẹ́ta, kí àwọn tó ń wá yín má bàa rí yín. Tí àwọn tó ń wá yín bá pa dà dé ni kí ẹ tó máa lọ.”
17 Àwọn ọkùnrin náà sọ fún un pé: “A ò ní jẹ̀bi ìbúra tí o mú ká ṣe yìí
18 àfi tí a bá dé ilẹ̀ yìí, tí o sì ti so okùn aláwọ̀ rírẹ̀dòdò yìí mọ́ ojú fèrèsé tí o gbà sọ̀ wá kalẹ̀. Kí o mú bàbá rẹ, ìyá rẹ, àwọn arákùnrin rẹ àti gbogbo agbo ilé bàbá rẹ wá sọ́dọ̀ rẹ nínú ilé.
19 Tí ẹnikẹ́ni bá wá kúrò nínú ilé rẹ, tó sì jáde sí ìta, òun fúnra rẹ̀ ló máa jẹ̀bi ẹ̀jẹ̀ rẹ̀, ẹ̀bi náà ò ní sí lọ́rùn wa. Àmọ́ tí aburú bá ṣe ẹnikẹ́ni tó wà nínú ilé lọ́dọ̀ rẹ, ẹ̀bi ẹ̀jẹ̀ rẹ̀ máa wà lọ́rùn wa.
20 Ṣùgbọ́n tí o bá sọ ohun tí a wá ṣe, a ò ní jẹ̀bi ìbúra tí o mú ká ṣe yìí.”
21 Ó fèsì pé: “Kó rí bí ẹ ṣe sọ gẹ́lẹ́.” Ó wá ní kí wọ́n máa lọ, wọ́n sì lọ. Lẹ́yìn náà, ó so okùn aláwọ̀ rírẹ̀dòdò náà mọ́ ojú fèrèsé náà.
22 Ni wọ́n bá kúrò níbẹ̀, wọ́n lọ sí agbègbè olókè, wọ́n sì dúró síbẹ̀ fún ọjọ́ mẹ́ta, títí àwọn tó wá wọn lọ fi pa dà dé. Àwọn yìí ti wá wọn ní gbogbo ojú ọ̀nà, àmọ́ wọn ò rí wọn.
23 Àwọn ọkùnrin méjèèjì wá sọ̀ kalẹ̀ láti agbègbè olókè, wọ́n sì sọdá odò lọ bá Jóṣúà ọmọ Núnì. Wọ́n ròyìn gbogbo ohun tó ṣẹlẹ̀ sí wọn fún un.
24 Wọ́n sọ fún Jóṣúà pé: “Jèhófà ti fi gbogbo ilẹ̀ náà lé wa lọ́wọ́. Kódà, ọkàn gbogbo àwọn tó ń gbé ilẹ̀ náà ti domi nítorí wa.”
6 Wọ́n ti ìlú Jẹ́ríkò pinpin torí àwọn ọmọ Ísírẹ́lì; ẹnì kankan ò jáde, ẹnì kankan ò sì wọlé.
2 Nígbà náà, Jèhófà sọ fún Jóṣúà pé: “Wò ó, mo ti fi Jẹ́ríkò àti ọba rẹ̀ lé ọ lọ́wọ́, pẹ̀lú àwọn jagunjagun rẹ̀ tó lákíkanjú.
3 Kí gbogbo ẹ̀yin ọkùnrin ogun yan yí ìlú náà ká, kí ẹ lọ yí ká ìlú náà lẹ́ẹ̀kan. Kí ẹ ṣe bẹ́ẹ̀ fún ọjọ́ mẹ́fà.
4 Jẹ́ kí àlùfáà méje mú ìwo àgbò méje dání níwájú Àpótí náà. Àmọ́ ní ọjọ́ keje, kí ẹ yan yí ìlú náà ká lẹ́ẹ̀méje, kí àwọn àlùfáà sì fun àwọn ìwo náà.
5 Tí ìwo àgbò náà bá ti dún, gbàrà tí ẹ bá ti gbọ́ ìró ìwo náà, kí gbogbo èèyàn kígbe tantan láti jagun. Ògiri ìlú náà á wó lulẹ̀ bẹẹrẹbẹ, kí àwọn èèyàn náà sì gòkè lọ, kí kálukú máa lọ tààràtà.”
6 Jóṣúà ọmọ Núnì wá pe àwọn àlùfáà jọ, ó sọ fún wọn pé: “Ẹ gbé àpótí májẹ̀mú, kí àlùfáà méje sì mú ìwo àgbò méje dání níwájú Àpótí Jèhófà.”
7 Ó sì sọ fún àwọn èèyàn náà pé: “Ẹ máa lọ, kí ẹ yan yí ìlú náà ká, kí àwùjọ àwọn ọmọ ogun sì máa lọ níwájú Àpótí Jèhófà.”
8 Bí Jóṣúà ṣe sọ fún àwọn èèyàn náà gẹ́lẹ́, àwọn àlùfáà méje tó mú ìwo àgbò méje dání níwájú Jèhófà lọ síwájú, wọ́n sì fun àwọn ìwo náà, àpótí májẹ̀mú Jèhófà sì ń tẹ̀ lé wọn.
9 Àwùjọ àwọn ọmọ ogun náà ń lọ níwájú àwọn àlùfáà tó ń fun ìwo, àwọn ọmọ ogun tó sì wà lẹ́yìn ń tẹ̀ lé Àpótí náà bí wọ́n ṣe ń fun ìwo náà léraléra.
10 Jóṣúà ti pàṣẹ fún àwọn èèyàn náà pé: “Ẹ ò gbọ́dọ̀ kígbe, ẹ ò sì gbọ́dọ̀ jẹ́ kí ẹnikẹ́ni gbọ́ ohùn yín. Ọ̀rọ̀ kankan ò gbọ́dọ̀ ti ẹnu yín jáde títí di ọjọ́ tí mo bá sọ fún yín pé, ‘Ẹ kígbe!’ Ìgbà yẹn ni kí ẹ kígbe.”
11 Ó mú kí wọ́n gbé Àpótí Jèhófà yí ìlú náà ká, wọ́n gbé e yí i ká lẹ́ẹ̀kan, lẹ́yìn náà, wọ́n pa dà sí ibùdó, wọ́n sì sun ibẹ̀ mọ́jú.
12 Jóṣúà dìde ní àárọ̀ kùtù ọjọ́ kejì, àwọn àlùfáà sì gbé Àpótí Jèhófà,
13 àwọn àlùfáà méje tó mú ìwo àgbò méje dání sì ń lọ níwájú Àpótí Jèhófà, wọ́n ń fun ìwo náà léraléra. Àwùjọ àwọn ọmọ ogun ń lọ níwájú wọn, àwọn ọmọ ogun tó sì wà lẹ́yìn ń tẹ̀ lé Àpótí Jèhófà bí wọ́n ṣe ń fun ìwo léraléra.
14 Wọ́n yan yí ìlú náà ká lẹ́ẹ̀kan ní ọjọ́ kejì, lẹ́yìn náà, wọ́n pa dà sí ibùdó. Ohun tí wọ́n ṣe fún ọjọ́ mẹ́fà nìyẹn.
15 Ní ọjọ́ keje, wọ́n dìde ní àárọ̀ kùtù, gbàrà tí ilẹ̀ mọ́, wọ́n sì yan yí ìlú náà ká lọ́nà kan náà lẹ́ẹ̀méje. Ọjọ́ yẹn nìkan ni wọ́n yan yí ìlú náà ká lẹ́ẹ̀méje.
16 Ní ìgbà keje, àwọn àlùfáà fun ìwo, Jóṣúà sì sọ fún àwọn èèyàn náà pé: “Ẹ kígbe, torí Jèhófà ti fún yín ní ìlú náà!
17 Kí ẹ pa ìlú náà run àti gbogbo ohun tó wà nínú rẹ̀; Jèhófà ló ni gbogbo rẹ̀. Ráhábù aṣẹ́wó nìkan ni kí ẹ dá ẹ̀mí rẹ̀ sí, òun àti gbogbo àwọn tó wà pẹ̀lú rẹ̀ nínú ilé, torí ó fi àwọn tí a rán níṣẹ́ pa mọ́.
18 Àmọ́ ẹ yẹra fún ohun tí a máa pa run, kí ọkàn yín má bàa fà sí i, kí ẹ sì mú un, tí ẹ ó fi mú àjálù bá ibùdó Ísírẹ́lì, tí ẹ ó sì sọ ọ́ di ohun tí a máa pa run.
19 Àmọ́ gbogbo fàdákà, wúrà, àwọn ohun tí wọ́n fi bàbà àti irin ṣe jẹ́ ohun mímọ́ fún Jèhófà. Ibi ìṣúra Jèhófà ni kí ẹ kó o lọ.”
20 Ni àwọn èèyàn náà bá kígbe nígbà tí wọ́n fun ìwo. Gbàrà tí àwọn èèyàn náà gbọ́ ìró ìwo, tí wọ́n sì kígbe tantan láti jagun, ògiri ìlú náà wó lulẹ̀ bẹẹrẹbẹ. Lẹ́yìn náà, àwọn èèyàn náà wọnú ìlú náà lọ, kálukú ń lọ tààràtà, wọ́n sì gba ìlú náà.
21 Wọ́n fi idà pa gbogbo ohun tó wà nínú ìlú náà run, wọ́n pa ọkùnrin, obìnrin, ọmọdé àti àgbà, akọ màlúù, àgùntàn àti kẹ́tẹ́kẹ́tẹ́.
22 Jóṣúà sọ fún àwọn ọkùnrin méjì tó lọ ṣe amí ilẹ̀ náà pé: “Ẹ lọ sínú ilé aṣẹ́wó náà, kí ẹ sì mú obìnrin náà àti gbogbo èèyàn rẹ̀ jáde, bí ẹ ṣe búra fún un gẹ́lẹ́.”
23 Àwọn ọ̀dọ́kùnrin tó ṣe amí náà wọlé lọ, wọ́n sì mú Ráhábù, bàbá rẹ̀, ìyá rẹ̀, àwọn arákùnrin rẹ̀ àti gbogbo èèyàn rẹ̀ jáde; àní wọ́n kó gbogbo ìdílé rẹ̀ jáde, wọ́n sì kó wọn wá sí ibì kan lẹ́yìn ibùdó Ísírẹ́lì, ohunkóhun ò ṣe wọ́n.
24 Wọ́n wá dáná sun ìlú náà àti gbogbo ohun tó wà nínú rẹ̀. Àmọ́ wọ́n kó fàdákà, wúrà àti àwọn ohun tí wọ́n fi bàbà àti irin ṣe lọ síbi ìṣúra nínú ilé Jèhófà.
25 Ráhábù àti agbo ilé bàbá rẹ̀ àti gbogbo èèyàn rẹ̀ nìkan ni Jóṣúà dá ẹ̀mí wọn sí; ó sì ń gbé ní Ísírẹ́lì títí dòní, torí ó fi àwọn tí Jóṣúà rán pé kí wọ́n lọ ṣe amí Jẹ́ríkò pa mọ́.
26 Ìgbà yẹn ni Jóṣúà búra pé: “Níwájú Jèhófà, ègún ni fún ẹni tó bá gbìyànjú láti tún ìlú Jẹ́ríkò yìí kọ́. Tó bá fi ìpìlẹ̀ rẹ̀ lélẹ̀, ẹ̀mí àkọ́bí rẹ̀ ló máa fi dí i, tó bá sì gbé àwọn ilẹ̀kùn rẹ̀ nàró, ẹ̀mí àbíkẹ́yìn rẹ̀ ló máa fi dí i.”
27 Jèhófà wà pẹ̀lú Jóṣúà, òkìkí rẹ̀ sì kàn ká gbogbo ayé.
8 Jèhófà sọ fún Jóṣúà pé: “Má bẹ̀rù, má sì jáyà. Kó gbogbo ọkùnrin ogun, kí ẹ sì gòkè lọ bá ìlú Áì jà. Wò ó, mo ti fi ọba Áì lé yín lọ́wọ́, pẹ̀lú àwọn èèyàn rẹ̀, ìlú rẹ̀ àti ilẹ̀ rẹ̀.
2 Ohun tí o ṣe sí Jẹ́ríkò àti ọba rẹ̀ gẹ́lẹ́ ni kí o ṣe sí Áì àti ọba rẹ̀, àmọ́ ẹ lè kó ẹrù ìlú náà àti àwọn ẹran ọ̀sìn rẹ̀ fún ara yín. Kí ẹ lúgọ sí ẹ̀yìn ìlú náà.”
3 Jóṣúà àti gbogbo ọkùnrin ogun wá lọ bá ìlú Áì jà. Jóṣúà yan àwọn jagunjagun tó lákíkanjú tí iye wọn jẹ́ ẹgbẹ̀rún lọ́nà ọgbọ̀n (30,000), ó sì ní kí wọ́n lọ ní òru.
4 Ó pàṣẹ fún wọn pé: “Ẹ wò ó, ẹ lúgọ sí ẹ̀yìn ìlú náà. Ẹ má jìnnà jù sí ìlú náà, kí gbogbo yín sì múra sílẹ̀.
5 Èmi àti gbogbo àwọn tó wà pẹ̀lú mi máa sún mọ́ ìlú náà, tí wọ́n bá sì jáde wá bá wa jà bíi ti tẹ́lẹ̀, a máa sá fún wọn.
6 Tí wọ́n bá ti tẹ̀ lé wa, a máa tàn wọ́n jìnnà sí ìlú náà, torí wọ́n á sọ pé, ‘Wọ́n ń sá fún wa bíi ti tẹ́lẹ̀.’ A sì máa sá fún wọn.
7 Kí ẹ̀yin gbéra níbi tí ẹ lúgọ sí, kí ẹ sì gba ìlú náà; Jèhófà Ọlọ́run yín máa fi lé yín lọ́wọ́.
8 Gbàrà tí ẹ bá ti gba ìlú náà, kí ẹ dáná sun ún. Ohun tí Jèhófà sọ ni kí ẹ ṣe. Ẹ wò ó, mo ti pàṣẹ fún yín.”
9 Jóṣúà wá ní kí wọ́n lọ, wọ́n sì lọ sí ibi tí wọ́n máa lúgọ sí; wọ́n dúró sí àárín Bẹ́tẹ́lì àti Áì, lápá ìwọ̀ oòrùn Áì, Jóṣúà sì sun ọ̀dọ̀ àwọn èèyàn náà mọ́jú.
10 Lẹ́yìn tí Jóṣúà dìde ní àárọ̀ kùtù, tó sì kó àwọn ọmọ ogun jọ, òun àti àwọn àgbààgbà Ísírẹ́lì ṣáájú wọn lọ sí Áì.
11 Gbogbo àwọn ọkùnrin ogun tó wà pẹ̀lú rẹ̀ gòkè lọ, wọ́n sì forí lé iwájú ìlú náà. Wọ́n pàgọ́ sí àríwá ìlú Áì, àfonífojì wà láàárín àwọn àti ìlú Áì.
12 Ní àkókò yẹn, ó ti ní kí nǹkan bí ẹgbẹ̀rún márùn-ún (5,000) ọkùnrin lọ lúgọ sí àárín Bẹ́tẹ́lì àti Áì, lápá ìwọ̀ oòrùn ìlú náà.
13 Èyí tó pọ̀ jù lára àwọn ọmọ ogun náà pàgọ́ sí apá àríwá ìlú náà, àwọn ọmọ ogun tó wà lẹ́yìn pàgọ́ sí apá ìwọ̀ oòrùn ìlú náà, Jóṣúà sì lọ sí àárín àfonífojì náà ní òru yẹn.
14 Gbàrà tí ọba Áì rí èyí, òun àtàwọn ọkùnrin ìlú náà yára jáde ní àárọ̀ kùtù láti bá Ísírẹ́lì jagun ní ibì kan tí wọ́n ti lè rí aṣálẹ̀ tó tẹ́jú náà látòkè. Àmọ́ kò mọ̀ pé wọ́n ti lúgọ de òun ní ẹ̀yìn ìlú náà.
15 Nígbà tí àwọn ọmọ ogun Áì gbéjà kò wọ́n, Jóṣúà àti gbogbo Ísírẹ́lì sá gba ọ̀nà aginjù.
16 Ni wọ́n bá pe gbogbo àwọn tó wà nínú ìlú náà pé kí wọ́n jọ lépa wọn; bí wọ́n sì ṣe ń lé Jóṣúà ni Ísírẹ́lì ń tàn wọ́n jìnnà sí ìlú náà.
17 Kò sí ọkùnrin kankan ní ìlú Áì àti Bẹ́tẹ́lì tí kò jáde láti lépa Ísírẹ́lì. Wọ́n ṣí ìlú náà sílẹ̀ gbayawu, wọ́n sì lé Ísírẹ́lì lọ.
18 Jèhófà wá sọ fún Jóṣúà pé: “Na ọ̀kọ̀ tó wà lọ́wọ́ rẹ sí ìlú Áì, torí pé màá fi ìlú náà lé ọ lọ́wọ́.” Ni Jóṣúà bá na ọ̀kọ̀ tó wà lọ́wọ́ rẹ̀ sí ìlú náà.
19 Gbàrà tó na ọwọ́ rẹ̀, àwọn tó lúgọ yára dìde, wọ́n sáré wọnú ìlú náà, wọ́n sì gbà á. Ojú ẹsẹ̀ ni wọ́n dáná sun ìlú náà.
20 Nígbà tí àwọn ọkùnrin Áì wo ẹ̀yìn, tí wọ́n rí èéfín tó ń tinú ìlú náà lọ sókè, wọn ò ní okun láti sá lọ sí ibì kankan. Àwọn tó ti ń sá lọ sí ọ̀nà aginjù bá ṣẹ́rí pa dà, wọ́n sì kọjú sí àwọn tó ń lé wọn.
21 Nígbà tí Jóṣúà àti gbogbo Ísírẹ́lì rí i pé àwọn tó lúgọ ti gba ìlú náà, tí wọ́n sì rí i tí èéfín ń tinú ìlú náà lọ sókè, wọ́n bá yíjú pa dà, wọ́n sì gbéjà ko àwọn ọmọ ogun Áì.
22 Àwọn yòókù jáde láti ìlú náà wá pàdé wọn, èyí mú kí àwọn ọmọ ogun Áì há sí àárín wọn, àwọn ọmọ Ísírẹ́lì sì wà ní iwájú àti ẹ̀yìn wọn, wọ́n pa wọ́n débi pé ẹnì kankan ò yè bọ́ tàbí kó sá mọ́ wọn lọ́wọ́.
23 Àmọ́ wọ́n mú ọba Áì láàyè, wọ́n sì mú un wá sọ́dọ̀ Jóṣúà.
24 Lẹ́yìn tí Ísírẹ́lì pa gbogbo àwọn tó ń gbé ìlú Áì tán níbi gbalasa, nínú aginjù tí wọ́n lé wọn lọ, tí wọ́n sì ti fi idà pa gbogbo wọn láìṣẹ́ ku ẹnì kan, gbogbo Ísírẹ́lì pa dà sí Áì, wọ́n sì fi idà pa á run.
25 Gbogbo àwọn tí wọ́n pa lọ́jọ́ yẹn jẹ́ ẹgbẹ̀rún méjìlá (12,000), látorí ọkùnrin dórí obìnrin, gbogbo ará ìlú Áì.
26 Jóṣúà kò gbé ọwọ́ tó fi na ọ̀kọ̀ náà wálẹ̀ títí ó fi pa gbogbo àwọn tó ń gbé ìlú Áì run.
27 Àmọ́ àwọn ọmọ Ísírẹ́lì kó ẹran ọ̀sìn àti ẹrù ìlú náà fún ara wọn, bí Jèhófà ṣe pa á láṣẹ fún Jóṣúà.
28 Jóṣúà wá dáná sun ìlú Áì, ó sọ ọ́ di òkìtì àwókù, bó sì ṣe wà nìyẹn títí dòní.
29 Ó gbé ọba Áì kọ́ sórí òpó igi títí di ìrọ̀lẹ́, nígbà tí oòrùn sì ti fẹ́ wọ̀, Jóṣúà pàṣẹ pé kí wọ́n sọ òkú rẹ̀ kalẹ̀ látorí òpó igi. Wọ́n sì jù ú síbi àbáwọlé ẹnubodè ìlú náà, wọ́n kó òkúta lé e lórí pelemọ, ó sì wà níbẹ̀ títí dòní.
30 Ìgbà yẹn ni Jóṣúà mọ pẹpẹ kan sí Òkè Ébálì fún Jèhófà Ọlọ́run Ísírẹ́lì,
31 bí Mósè ìránṣẹ́ Jèhófà ṣe pa á láṣẹ fún àwọn ọmọ Ísírẹ́lì, bó sì ṣe wà lákọsílẹ̀ nínú ìwé Òfin Mósè pé kó jẹ́: “Pẹpẹ tí wọ́n fi àwọn odindi òkúta ṣe, tí wọn ò fi irinṣẹ́ èyíkéyìí gbẹ́.” Wọ́n rú àwọn ẹbọ sísun àtàwọn ẹbọ ìrẹ́pọ̀ lórí rẹ̀ sí Jèhófà.
32 Lẹ́yìn náà, ó kọ ẹ̀dà Òfin tí Mósè kọ níwájú àwọn ọmọ Ísírẹ́lì sára àwọn òkúta náà níbẹ̀.
33 Gbogbo Ísírẹ́lì, àwọn àgbààgbà wọn, àwọn olórí àtàwọn adájọ́ wọn dúró sí ẹ̀gbẹ́ méjèèjì Àpótí náà, níwájú àwọn àlùfáà tí wọ́n jẹ́ ọmọ Léfì, tí wọ́n ń gbé àpótí májẹ̀mú Jèhófà. Àwọn àjèjì àtàwọn ọmọ ìbílẹ̀ náà wà níbẹ̀. Ìdajì wọn dúró síwájú Òkè Gérísímù, ìdajì tó kù sì wà níwàjú Òkè Ébálì (bí Mósè ìránṣẹ́ Jèhófà ṣe pa á láṣẹ tẹ́lẹ̀), láti súre fún àwọn èèyàn Ísírẹ́lì.
34 Lẹ́yìn náà, ó ka gbogbo ọ̀rọ̀ inú Òfin náà sókè, àwọn ìbùkún àti àwọn ègún tó wà nínú rẹ̀, bí wọ́n ṣe kọ gbogbo rẹ̀ sínú ìwé Òfin náà.
35 Kò sí ọ̀rọ̀ kankan nínú gbogbo ohun tí Mósè pa láṣẹ tí Jóṣúà kò kà sókè níwájú gbogbo ìjọ Ísírẹ́lì, títí kan àwọn obìnrin àtàwọn ọmọdé àtàwọn àjèjì tó ń gbé láàárín wọn.
9 Nígbà tí gbogbo àwọn ọba tó wà lápá ìwọ̀ oòrùn Jọ́dánì gbọ́ ohun tó ṣẹlẹ̀, àwọn tó wà ní agbègbè olókè, ní Ṣẹ́fẹ́là, ní gbogbo etí Òkun Ńlá àti níwájú Lẹ́bánónì, ìyẹn àwọn ọmọ Hétì, àwọn Ámórì, àwọn ọmọ Kénáánì, àwọn Pérísì, àwọn Hífì àtàwọn ará Jébúsì,
2 wọ́n gbìmọ̀ pọ̀ láti bá Jóṣúà àti Ísírẹ́lì jà.
3 Àwọn tó ń gbé Gíbíónì náà gbọ́ ohun tí Jóṣúà ṣe sí Jẹ́ríkò àti Áì.
4 Torí náà, wọ́n dá ọgbọ́n kan, wọ́n kó oúnjẹ sínú àwọn àpò tó ti gbó, wọ́n sì gbé e sórí àwọn kẹ́tẹ́kẹ́tẹ́ wọn, pẹ̀lú awọ tí wọ́n ń rọ wáìnì sí, tó ti gbó, tó sì ti bẹ́, àmọ́ tí wọ́n ti rán;
5 wọ́n tún wọ bàtà tó ti gbó, tí wọ́n sì ti lẹ̀, aṣọ ọrùn wọn náà ti gbó. Gbogbo búrẹ́dì tí wọ́n gbé dání ti gbẹ, ó sì ti ń rún.
6 Wọ́n wá lọ bá Jóṣúà níbi tí Ísírẹ́lì pàgọ́ sí ní Gílígálì, wọ́n sì sọ fún òun àtàwọn ọkùnrin Ísírẹ́lì pé: “Ọ̀nà jíjìn la ti wá. Ẹ wá bá wa dá májẹ̀mú.”
7 Àmọ́ àwọn ọkùnrin Ísírẹ́lì sọ fún àwọn Hífì pé: “Bóyá tòsí wa lẹ tiẹ̀ ń gbé. Báwo la ṣe máa bá yín dá májẹ̀mú?”
8 Wọ́n dá Jóṣúà lóhùn pé: “Ìránṣẹ́ rẹ ni wá.” Jóṣúà wá bi wọ́n pé: “Ta ni yín, ibo lẹ sì ti wá?”
9 Wọ́n fèsì pé: Ọ̀nà tó jìn gan-an ni àwa ìránṣẹ́ rẹ ti wá, torí a gbọ́ nípa orúkọ Jèhófà Ọlọ́run rẹ, òkìkí rẹ̀ kàn dé ọ̀dọ̀ wa, a sì ti gbọ́ nípa gbogbo ohun tó ṣe ní Íjíbítì
10 àti gbogbo ohun tó ṣe sí àwọn ọba Ámórì méjèèjì tí wọ́n wà ní òdìkejì Jọ́dánì, ìyẹn Síhónì ọba Hẹ́ṣíbónì àti Ógù ọba Báṣánì, tó wà ní Áṣítárótì.
11 Torí náà, àwọn àgbààgbà wa àti gbogbo àwọn tó ń gbé ní ilẹ̀ wa sọ fún wa pé, ‘Ẹ kó oúnjẹ tí ẹ máa jẹ lẹ́nu ìrìn àjò yín dání, kí ẹ sì lọ bá wọn. Kí ẹ sọ fún wọn pé: “A máa di ìránṣẹ́ yín; kí ẹ bá wa dá májẹ̀mú.”’
12 Búrẹ́dì tí a kó dání yìí ṣì gbóná lọ́jọ́ tí a kúrò ní ilé wa láti wá bá yín níbí. Ẹ̀yin náà ẹ wò ó, ó ti gbẹ, ó sì ti ń rún.
13 Àwọn awọ yìí ṣì tuntun nígbà tí a rọ wáìnì sínú wọn, àmọ́ wọ́n ti bẹ́ báyìí. Aṣọ àti bàtà wa sì ti gbó torí pé ọ̀nà tí a rìn jìn gan-an.”
14 Ni àwọn ọkùnrin náà bá gbà lára oúnjẹ wọn, àmọ́ wọn ò wádìí lọ́dọ̀ Jèhófà.
15 Jóṣúà bá wọn ṣàdéhùn àlàáfíà, ó sì bá wọn dá májẹ̀mú pé òun máa dá ẹ̀mí wọn sí, ohun tí àwọn ìjòyè àpéjọ náà sì búra fún wọn nìyẹn.
16 Lẹ́yìn ọjọ́ mẹ́ta tí wọ́n bá wọn dá májẹ̀mú, wọ́n gbọ́ pé tòsí wọn ni wọ́n ń gbé, ọ̀nà wọn ò sì jìn rárá.
17 Àwọn ọmọ Ísírẹ́lì bá gbéra, wọ́n sì dé àwọn ìlú wọn ní ọjọ́ kẹta; àwọn ìlú wọn ni Gíbíónì, Kéfírà, Béérótì àti Kiriati-jéárímù.
18 Àmọ́ àwọn ọmọ Ísírẹ́lì ò gbéjà kò wọ́n, torí pé àwọn ìjòyè àpéjọ náà ti fi Jèhófà Ọlọ́run Ísírẹ́lì búra fún wọn. Gbogbo àpéjọ náà wá bẹ̀rẹ̀ sí í kùn sí àwọn ìjòyè náà.
19 Ni gbogbo àwọn ìjòyè náà bá sọ fún gbogbo àpéjọ náà pé: “A ò lè pa wọ́n lára torí pé a ti fi Jèhófà Ọlọ́run Ísírẹ́lì búra fún wọn.
20 Ohun tí a máa ṣe nìyí: A máa dá ẹ̀mí wọn sí, kí ìbínú má bàa wá sórí wa torí ìbúra tí a ṣe fún wọn.”
21 Àwọn ìjòyè náà sì sọ pé: “Ẹ jẹ́ ká dá ẹ̀mí wọn sí, àmọ́ kí wọ́n máa bá wa ṣẹ́gi, kí wọ́n sì máa pọnmi fún gbogbo àpéjọ náà.” Ìlérí tí àwọn ìjòyè náà ṣe fún wọn nìyẹn.
22 Lẹ́yìn náà, Jóṣúà pè wọ́n, ó sì sọ fún wọn pé: “Kí ló dé tí ẹ tàn wá, tí ẹ sọ pé, ‘Ibi tó jìnnà gan-an sí yín la ti wá,’ nígbà tó jẹ́ pé àárín wa níbí lẹ̀ ń gbé?
23 Ẹni ègún ni yín látòní lọ, ẹrú ni ẹ ó sì máa jẹ́, ẹ̀ẹ́ máa ṣẹ́gi, ẹ̀ẹ́ sì máa pọnmi fún ilé Ọlọ́run mi.”
24 Wọ́n dá Jóṣúà lóhùn pé: “Torí àwa ìránṣẹ́ rẹ gbọ́ ọ kedere pé Jèhófà Ọlọ́run rẹ ti pàṣẹ fún Mósè ìránṣẹ́ rẹ̀ láti fún yín ní gbogbo ilẹ̀ náà, pé òun máa pa gbogbo àwọn tó ń gbé ibẹ̀ run kúrò níwájú yín. Ìyẹn ló mú kí ẹ̀rù yín bà wá, torí a ò fẹ́ kí ẹ̀mí wa lọ sí i la fi ṣe bẹ́ẹ̀.
25 Àfi kí o ṣàánú wa báyìí. Ohunkóhun tí o bá rò pé ó tọ́, tó sì dáa ni kí o ṣe fún wa.”
26 Ohun tó sì ṣe sí wọn nìyẹn; ó gbà wọ́n lọ́wọ́ àwọn ọmọ Ísírẹ́lì, wọn ò sì pa wọ́n.
27 Àmọ́ ọjọ́ yẹn ni Jóṣúà sọ wọ́n di aṣẹ́gi àti àwọn tí á máa pọnmi fún àpéjọ náà àti pẹpẹ Jèhófà ní ibi tí Ó bá yàn, iṣẹ́ tí wọ́n sì ń ṣe títí di òní nìyẹn.
10 Gbàrà tí Adoni-sédékì ọba Jerúsálẹ́mù gbọ́ pé Jóṣúà ti gba Áì, tó sì ti pa á run, tó ṣe ohun tó ṣe fún Jẹ́ríkò àti ọba rẹ̀ gẹ́lẹ́ sí Áì àti ọba rẹ̀ àti bí àwọn tó ń gbé Gíbíónì ṣe bá Ísírẹ́lì ṣàdéhùn àlàáfíà, tí wọ́n sì wá ń gbé ní àárín wọn,
2 ẹ̀rù bà á gidigidi, torí pé ìlú ńlá ni Gíbíónì, ó dà bí ọ̀kan lára àwọn ìlú ọba. Ó tóbi ju ìlú Áì lọ, jagunjagun sì ni gbogbo àwọn ọkùnrin ibẹ̀.
3 Adoni-sédékì ọba Jerúsálẹ́mù wá ránṣẹ́ sí Hóhámù ọba Hébúrónì, Pírámù ọba Jámútì, Jáfíà ọba Lákíṣì àti Débírì ọba Ẹ́gílónì pé:
4 “Ẹ wá ràn mí lọ́wọ́, ká lè jọ gbógun ja Gíbíónì, torí ó ti bá Jóṣúà àti àwọn ọmọ Ísírẹ́lì ṣe àdéhùn àlàáfíà.”
5 Ni àwọn ọba Ámórì márààrún bá kóra jọ pẹ̀lú àwọn ọmọ ogun wọn, ìyẹn ọba Jerúsálẹ́mù, ọba Hébúrónì, ọba Jámútì, ọba Lákíṣì àti ọba Ẹ́gílónì, wọ́n sì lọ pàgọ́ ti Gíbíónì láti bá a jà.
6 Àwọn ará Gíbíónì wá ránṣẹ́ sí Jóṣúà ní ibùdó tó wà ní Gílígálì pé: “Má fi àwa ẹrú rẹ sílẹ̀. Tètè máa bọ̀! Wá gbà wá, kí o sì ràn wá lọ́wọ́! Gbogbo àwọn ọba Ámórì láti agbègbè olókè ti kóra jọ láti bá wa jà.”
7 Jóṣúà bá gbéra láti Gílígálì, òun àti gbogbo ọkùnrin ogun pẹ̀lú àwọn jagunjagun tó lákíkanjú.
8 Jèhófà sì sọ fún Jóṣúà pé: “Má bẹ̀rù wọn, torí mo ti fi wọ́n lé ọ lọ́wọ́. Ìkankan nínú wọn ò ní lè dojú kọ ọ́.”
9 Òjijì ni Jóṣúà dé láti bá wọn jà lẹ́yìn tó ti fi gbogbo òru rìn wá láti Gílígálì.
10 Jèhófà da àárín wọn rú níwájú Ísírẹ́lì, wọ́n sì pa wọ́n lọ rẹpẹtẹ ní Gíbíónì, wọ́n lé wọn gba ọ̀nà tí wọ́n ń gbà gòkè lọ sí Bẹti-hórónì, wọ́n sì ń pa wọ́n títí lọ dé Ásékà àti Mákédà.
11 Bí wọ́n ṣe ń sá fún Ísírẹ́lì, tí wọ́n sì wà níbi gẹ̀rẹ́gẹ̀rẹ́ Bẹti-hórónì, Jèhófà rọ̀jò òkúta yìnyín ńláńlá lé wọn lórí láti ọ̀run, ó ń rọ̀ lé wọn lórí títí dé Ásékà, wọ́n sì ṣègbé. Kódà, àwọn tí yìnyín náà pa pọ̀ ju àwọn tí àwọn ọmọ Ísírẹ́lì fi idà pa lọ.
12 Lọ́jọ́ tí Jèhófà ṣẹ́gun àwọn Ámórì níṣojú àwọn ọmọ Ísírẹ́lì, ìgbà yẹn ni Jóṣúà sọ fún Jèhófà níṣojú Ísírẹ́lì pé: “Oòrùn, dúró sójú kan lórí Gíbíónì, Àti òṣùpá, lórí Àfonífojì Áíjálónì!”
13 Bí oòrùn ṣe dúró sójú kan nìyẹn, òṣùpá ò sì kúrò títí orílẹ̀-èdè náà fi gbẹ̀san lára àwọn ọ̀tá rẹ̀. Ṣebí wọ́n kọ ọ́ sínú ìwé Jáṣárì? Oòrùn dúró sójú kan ní àárín ojú ọ̀run, kò sì tètè wọ̀ fún nǹkan bí odindi ọjọ́ kan.
14 Kò tíì sí ọjọ́ kankan bí ọjọ́ yìí, ṣáájú rẹ̀ tàbí lẹ́yìn rẹ̀, tí Jèhófà fetí sí ohùn èèyàn, torí Jèhófà ń jà fún Ísírẹ́lì.
15 Lẹ́yìn náà, Jóṣúà àti gbogbo Ísírẹ́lì pa dà sí Gílígálì tí wọ́n pàgọ́ sí.
16 Àmọ́ àwọn ọba márààrún sá lọ, wọ́n sì lọ fara pa mọ́ sí inú ihò àpáta ní Mákédà.
17 Àwọn kan wá sọ fún Jóṣúà pé: “A ti rí àwọn ọba márààrún tí wọ́n fara pa mọ́ sí inú ihò àpáta ní Mákédà.”
18 Jóṣúà wá sọ pé: “Ẹ yí àwọn òkúta ńlá sí ẹnu ihò náà, kí ẹ sì yan àwọn ọkùnrin tí á máa ṣọ́ wọn.
19 Àmọ́ ẹ̀yin tó kù ò gbọ́dọ̀ dáwọ́ dúró. Ẹ lé àwọn ọ̀tá yín, kí ẹ sì máa ṣá wọn balẹ̀ láti ẹ̀yìn. Ẹ má ṣe jẹ́ kí wọ́n wọnú àwọn ìlú wọn, torí Jèhófà Ọlọ́run yín ti fi wọ́n lé yín lọ́wọ́.”
20 Lẹ́yìn tí Jóṣúà àti àwọn ọmọ Ísírẹ́lì ti pa wọ́n lọ rẹpẹtẹ, débi pé wọ́n pa wọ́n run, àfi àwọn kan tó sá lọ sí àwọn ìlú olódi,
21 gbogbo àwọn èèyàn náà pa dà sọ́dọ̀ Jóṣúà ní ibùdó tó wà ní Mákédà, ohunkóhun ò sì ṣe wọ́n. Kò sẹ́ni tó gbójúgbóyà láti sọ̀rọ̀ kankan sí àwọn ọmọ Ísírẹ́lì.
22 Jóṣúà wá sọ pé: “Ẹ ṣí ihò náà, kí ẹ sì mú àwọn ọba márààrún jáde látinú ihò wá bá mi.”
23 Wọ́n mú àwọn ọba márààrún yìí jáde wá bá a látinú ihò náà: ọba Jerúsálẹ́mù, ọba Hébúrónì, ọba Jámútì, ọba Lákíṣì àti ọba Ẹ́gílónì.
24 Nígbà tí wọ́n mú àwọn ọba yìí dé ọ̀dọ̀ Jóṣúà, ó pe gbogbo ọkùnrin Ísírẹ́lì, ó sì sọ fún àwọn ọ̀gágun nínú àwọn ọkùnrin ogun tó bá a lọ pé: “Ẹ bọ́ síwájú. Ẹ gbé ẹsẹ̀ yín lé ẹ̀yìn ọrùn àwọn ọba yìí.” Wọ́n wá bọ́ síwájú, wọ́n sì gbé ẹsẹ̀ wọn lé ẹ̀yìn ọrùn wọn.
25 Lẹ́yìn náà, Jóṣúà sọ fún wọn pé: “Ẹ má bẹ̀rù, ẹ má sì jáyà. Ẹ jẹ́ onígboyà àti alágbára, torí ohun tí Jèhófà máa ṣe sí gbogbo àwọn ọ̀tá yín tí ẹ̀ ń bá jà nìyí.”
26 Jóṣúà wá ṣá wọn balẹ̀, ó sì pa wọ́n, ó gbé wọn kọ́ sórí òpó márùn-ún, wọ́n sì wà lórí òpó náà títí di ìrọ̀lẹ́.
27 Nígbà tí oòrùn wọ̀, Jóṣúà pàṣẹ pé kí wọ́n gbé wọn kúrò lórí òpó kí wọ́n sì jù wọ́n sí inú ihò àpáta tí wọ́n fara pa mọ́ sí. Wọ́n wá yí àwọn òkúta ńlá sí ẹnu ihò náà, ó sì wà bẹ́ẹ̀ títí di òní olónìí.
28 Jóṣúà gba Mákédà ní ọjọ́ yẹn, ó sì fi idà pa á run. Ó pa ọba rẹ̀ àti gbogbo àwọn tó ń gbé ibẹ̀ run, kò ṣẹ́ ẹnì kankan kù. Ohun tó ṣe sí ọba Jẹ́ríkò gẹ́lẹ́ ló ṣe sí ọba Mákédà.
29 Jóṣúà àti gbogbo Ísírẹ́lì wá kúrò ní Mákédà lọ sí Líbínà, wọ́n sì bá Líbínà jà.
30 Jèhófà tún fi ìlú náà àti ọba rẹ̀ lé Ísírẹ́lì lọ́wọ́, wọ́n sì fi idà pa ìlú náà run àti gbogbo àwọn tó ń gbé ibẹ̀, wọn ò ṣẹ́ ẹnì kankan kù níbẹ̀. Ohun tí wọ́n ṣe sí ọba Jẹ́ríkò gẹ́lẹ́ ni wọ́n ṣe sí ọba ìlú náà.
31 Lẹ́yìn náà, Jóṣúà àti gbogbo Ísírẹ́lì kúrò ní Líbínà lọ sí Lákíṣì, wọ́n pàgọ́ tì í, wọ́n sì bá a jà.
32 Jèhófà fi Lákíṣì lé Ísírẹ́lì lọ́wọ́, wọ́n sì gbà á ní ọjọ́ kejì. Wọ́n fi idà pa ìlú náà run àti gbogbo àwọn tó ń gbé ibẹ̀, bí wọ́n ṣe ṣe sí Líbínà gẹ́lẹ́.
33 Hórámù ọba Gésérì wá lọ ran Lákíṣì lọ́wọ́, àmọ́ Jóṣúà pa òun àtàwọn èèyàn rẹ̀ láìku ẹnì kan.
34 Lẹ́yìn náà, Jóṣúà àti gbogbo Ísírẹ́lì kúrò ní Lákíṣì lọ sí Ẹ́gílónì, wọ́n pàgọ́ tì í, wọ́n sì bá a jà.
35 Wọ́n gbà á ní ọjọ́ yẹn, wọ́n sì fi idà pa á run. Wọ́n pa gbogbo àwọn tó ń gbé ibẹ̀ run lọ́jọ́ yẹn, bí wọ́n ṣe ṣe sí Lákíṣì gẹ́lẹ́.
36 Lẹ́yìn náà, Jóṣúà àti gbogbo Ísírẹ́lì kúrò ní Ẹ́gílónì lọ sí Hébúrónì, wọ́n sì bá a jà.
37 Wọ́n gbà á, wọ́n sì fi idà pa á run, pẹ̀lú ọba rẹ̀, àwọn ìlú rẹ̀ àti gbogbo àwọn tó ń gbé ibẹ̀, wọn ò ṣẹ́ ẹnì kankan kù. Ó pa Hébúrónì àti gbogbo àwọn tó ń gbé ibẹ̀ run bó ṣe ṣe sí Ẹ́gílónì gẹ́lẹ́.
38 Níkẹyìn, Jóṣúà àti gbogbo Ísírẹ́lì ṣẹ́rí pa dà, wọ́n sì lọ bá Débírì jà.
39 Ó gba ibẹ̀, ọba rẹ̀ àti gbogbo ìlú rẹ̀, wọ́n sì fi idà pa wọ́n, wọ́n pa gbogbo àwọn tó ń gbé ibẹ̀ run, wọn ò ṣẹ́ ẹnì kankan kù. Ohun tó ṣe sí Hébúrónì àti Líbínà àti ọba rẹ̀ náà ló ṣe sí Débírì àti ọba rẹ̀.
40 Jóṣúà ṣẹ́gun gbogbo ilẹ̀ tó wà ní agbègbè olókè, Négébù, Ṣẹ́fẹ́là, àwọn gẹ̀rẹ́gẹ̀rẹ́ àti gbogbo ọba wọn, kò ṣẹ́ ẹnì kankan kù; ó pa gbogbo ohun eléèémí run, bí Jèhófà Ọlọ́run Ísírẹ́lì ṣe pa á láṣẹ gẹ́lẹ́.
41 Jóṣúà ṣẹ́gun wọn láti Kadeṣi-báníà títí dé Gásà àti gbogbo ilẹ̀ Góṣénì títí dé Gíbíónì.
42 Ìgbà kan náà ni Jóṣúà ṣẹ́gun àwọn ọba yìí àti gbogbo ilẹ̀ wọn, torí Jèhófà Ọlọ́run Ísírẹ́lì ló ń jà fún Ísírẹ́lì.
43 Lẹ́yìn náà, Jóṣúà àti gbogbo Ísírẹ́lì pa dà sí ibùdó ní Gílígálì.
11 Gbàrà tí Jábínì ọba Hásórì gbọ́ nípa rẹ̀, ó ránṣẹ́ sí Jóbábù ọba Mádónì, sí ọba Ṣímúrónì, ọba Ákíṣáfù,
2 àwọn ọba agbègbè olókè tó wà ní apá àríwá, àwọn tó wà ní pẹ̀tẹ́lẹ̀ apá gúúsù Kínérétì, àwọn tó wà ní Ṣẹ́fẹ́là àti ní gẹ̀rẹ́gẹ̀rẹ́ Dórì ní ìwọ̀ oòrùn,
3 àwọn ọmọ Kénáánì lápá ìlà oòrùn àti ìwọ̀ oòrùn, àwọn Ámórì, àwọn ọmọ Hétì, àwọn Pérísì, àwọn ará Jébúsì ní agbègbè olókè àti àwọn Hífì ní ìsàlẹ̀ Hámónì ní ilẹ̀ Mísípà.
4 Wọ́n kó gbogbo ọmọ ogun wọn jáde, wọ́n pọ̀ bí iyanrìn etí òkun, pẹ̀lú ọ̀pọ̀lọpọ̀ ẹṣin àti kẹ̀kẹ́ ogun.
5 Gbogbo àwọn ọba yìí ṣe àdéhùn láti pàdé, wọ́n wá, wọ́n sì jọ pàgọ́ síbi omi Mérómù láti bá Ísírẹ́lì jà.
6 Torí náà, Jèhófà sọ fún Jóṣúà pé: “Má ṣe jẹ́ kí ẹ̀rù wọn bà ọ́, torí ní ìwòyí ọ̀la, màá fi gbogbo wọn lé Ísírẹ́lì lọ́wọ́ láti pa wọ́n. Kí o já iṣan ẹsẹ̀ àwọn ẹṣin wọn, kí o sì dáná sun àwọn kẹ̀kẹ́ ogun wọn.”
7 Jóṣúà àti gbogbo ọkùnrin ogun wá gbéjà kò wọ́n lójijì lẹ́gbẹ̀ẹ́ omi Mérómù.
8 Jèhófà fi wọ́n lé Ísírẹ́lì lọ́wọ́, wọ́n ṣẹ́gun wọn, wọ́n lé wọn títí dé Sídónì Ńlá àti Misirefoti-máímù àti Àfonífojì Mísípè lápá ìlà oòrùn, wọ́n sì pa wọ́n láìku ẹnì kankan.
9 Jóṣúà wá ṣe ohun tí Jèhófà sọ fún un sí wọn; ó já iṣan ẹsẹ̀ àwọn ẹṣin wọn, ó sì dáná sun àwọn kẹ̀kẹ́ ogun wọn.
10 Lẹ́yìn náà, Jóṣúà pa dà, ó sì gba Hásórì, o fi idà pa ọba rẹ̀, torí pé Hásórì ni olórí gbogbo àwọn ìlú yìí tẹ́lẹ̀.
11 Wọ́n fi idà pa gbogbo àwọn tó ń gbé ibẹ̀ run pátápátá. Wọn ò dá ohun eléèémí kankan sí. Lẹ́yìn náà, ó dáná sun Hásórì.
12 Jóṣúà gba gbogbo ìlú àwọn ọba yìí, ó sì fi idà ṣẹ́gun gbogbo ọba wọn. Ó pa wọ́n run, bí Mósè ìránṣẹ́ Jèhófà ṣe pa á láṣẹ.
13 Àmọ́ Ísírẹ́lì ò dáná sun ìkankan nínú àwọn ìlú tó wà lórí òkìtì, àfi Hásórì; òun nìkan ni Jóṣúà dáná sun.
14 Gbogbo ẹrù àwọn ìlú yìí àti ẹran ọ̀sìn wọn ni àwọn ọmọ Ísírẹ́lì kó fún ara wọn. Àmọ́ wọ́n fi idà pa gbogbo èèyàn títí wọ́n fi pa gbogbo wọn run. Wọn ò dá ẹnikẹ́ni tó ń mí sí.
15 Bí Jèhófà ṣe pàṣẹ fún Mósè ìránṣẹ́ rẹ̀, bẹ́ẹ̀ ni Mósè ṣe pa á láṣẹ fún Jóṣúà, Jóṣúà sì ṣe bẹ́ẹ̀ gẹ́lẹ́. Gbogbo ohun tí Jèhófà pa láṣẹ fún Mósè ni Jóṣúà ṣe láìṣẹ́ ìkankan kù.
16 Jóṣúà ṣẹ́gun gbogbo ilẹ̀ yìí, agbègbè olókè, gbogbo Négébù, gbogbo ilẹ̀ Góṣénì, Ṣẹ́fẹ́là, Árábà àti agbègbè olókè Ísírẹ́lì àti Ṣẹ́fẹ́là rẹ̀,
17 láti Òkè Hálákì, tó lọ dé Séírì àti títí lọ dé Baali-gádì, ní Àfonífojì Lẹ́bánónì, ní ìsàlẹ̀ Òkè Hámónì, ó mú gbogbo ọba wọn, ó ṣẹ́gun wọn, ó sì pa wọ́n.
18 Ó ṣe díẹ̀ tí Jóṣúà fi bá gbogbo àwọn ọba yìí jagun.
19 Kò sí ìlú kankan tó bá àwọn ọmọ Ísírẹ́lì rẹ́ àfi àwọn Hífì tó ń gbé ní Gíbíónì. Gbogbo àwọn yòókù ni wọ́n bá jà tí wọ́n sì ṣẹ́gun wọn.
20 Jèhófà fàyè gbà á kí ọkàn wọn le, tí wọ́n fi bá Ísírẹ́lì jagun, kó lè pa wọ́n run láì ṣojú àánú sí wọn rárá. Ìparun tọ́ sí wọn, bí Jèhófà ṣe pa á láṣẹ fún Mósè.
21 Ìgbà yẹn ni Jóṣúà pa àwọn Ánákímù run kúrò ní agbègbè olókè, ní Hébúrónì, Débírì, Ánábù àti gbogbo agbègbè olókè Júdà àti gbogbo agbègbè olókè Ísírẹ́lì. Jóṣúà pa àwọn àtàwọn ìlú wọn run.
22 Ánákímù kankan ò ṣẹ́ kù ní ilẹ̀ àwọn ọmọ Ísírẹ́lì; Gásà, Gátì àti Áṣídódì nìkan ni wọ́n ṣẹ́ kù sí.
23 Jóṣúà wá gba gbogbo ilẹ̀ náà, bí Jèhófà ṣe ṣèlérí fún Mósè, Jóṣúà sì fi ṣe ogún fún Ísírẹ́lì, bí ìpín wọn, pé kí wọ́n pín in láàárín àwọn ẹ̀yà wọn. Ogun sì dáwọ́ dúró ní ilẹ̀ náà.
16 Ilẹ̀ tí wọ́n fi kèké pín fún àwọn àtọmọdọ́mọ Jósẹ́fù bẹ̀rẹ̀ láti Jọ́dánì ní Jẹ́ríkò dé ibi omi tó wà lápá ìlà oòrùn Jẹ́ríkò, ó gba inú aginjù láti Jẹ́ríkò lọ sí agbègbè olókè Bẹ́tẹ́lì.
2 Ó lọ láti Bẹ́tẹ́lì tó jẹ́ ti Lúsì títí dé ààlà àwọn Áríkì ní Átárótì,
3 ó wá lọ sí ìsàlẹ̀ lápá ìwọ̀ oòrùn dé ààlà àwọn ọmọ Jáfílétì títí lọ dé ààlà Bẹti-hórónì Ìsàlẹ̀ àti Gésérì, ó sì parí sí òkun.
4 Àwọn àtọmọdọ́mọ Jósẹ́fù, Mánásè àti Éfúrémù, wá gba ilẹ̀ wọn.
5 Ààlà àwọn àtọmọdọ́mọ Éfúrémù ní ìdílé-ìdílé nìyí: Ààlà ogún wọn lápá ìlà oòrùn ni Ataroti-ádárì títí dé Bẹti-hórónì Òkè,
6 ó sì dé òkun. Míkímẹ́tátì wà ní àríwá, ààlà náà sì yí gba apá ìlà oòrùn lọ sí Taanati-ṣílò, ó sì gba ìlà oòrùn lọ sí Jánóà.
7 Láti Jánóà, ó gba ìsàlẹ̀ lọ sí Átárótì àti Náárà, ó sì dé Jẹ́ríkò, títí lọ dé Jọ́dánì.
8 Láti Tápúà, ààlà náà lọ sí apá ìwọ̀ oòrùn títí dé Àfonífojì Kánà, ó sì parí sí òkun. Èyí ni ogún ẹ̀yà Éfúrémù ní ìdílé-ìdílé;
9 àwọn àtọmọdọ́mọ Éfúrémù tún ní àwọn ìlú tí wọ́n yà sọ́tọ̀ ní àárín ogún Mánásè, gbogbo ìlú náà pẹ̀lú àwọn ìgbèríko wọn.
10 Àmọ́ wọn ò lé àwọn ọmọ Kénáánì tó ń gbé ní Gésérì kúrò, àwọn ọmọ Kénáánì ṣì ń gbé láàárín Éfúrémù títí di òní yìí, wọ́n sì ń fipá kó wọn ṣiṣẹ́ àṣekára.
17 Kèké wá mú ẹ̀yà Mánásè, torí òun ni àkọ́bí Jósẹ́fù. Torí pé ọkùnrin ogun ni Mákírù àkọ́bí Mánásè, tó sì jẹ́ bàbá Gílíádì, ó gba Gílíádì àti Báṣánì.
2 Kèké sì mú àwọn àtọmọdọ́mọ Mánásè yòókù ní ìdílé-ìdílé, ó mú àwọn ọmọ Abi-ésérì, àwọn ọmọ Hélékì, àwọn ọmọ Ásíríélì, àwọn ọmọ Ṣékémù, àwọn ọmọ Héfà àti àwọn ọmọ Ṣẹ́mídà. Àwọn ni àtọmọdọ́mọ Mánásè ọmọ Jósẹ́fù, àwọn ọkùnrin ní ìdílé-ìdílé.
3 Àmọ́ Sélóféhádì, ọmọ Héfà, ọmọ Gílíádì, ọmọ Mákírù, ọmọ Mánásè kò bímọ ọkùnrin, obìnrin nìkan ló bí, orúkọ àwọn ọmọbìnrin rẹ̀ sì nìyí: Málà, Nóà, Hógílà, Mílíkà àti Tírísà.
4 Wọ́n wá lọ bá àlùfáà Élíásárì, Jóṣúà ọmọ Núnì àti àwọn ìjòyè, wọ́n sì sọ pé: “Jèhófà ló pàṣẹ fún Mósè pé kó fún wa ní ogún láàárín àwọn arákùnrin wa.” Torí náà, ó fún wọn ní ogún láàárín àwọn arákùnrin bàbá wọn, bí Jèhófà ṣe pa á láṣẹ.
5 Ilẹ̀ mẹ́wàá ló tún kan Mánásè yàtọ̀ sí ilẹ̀ Gílíádì àti Báṣánì, tó wà ní òdìkejì Jọ́dánì,
6 torí pé àwọn ọmọbìnrin Mánásè náà gba ogún pẹ̀lú àwọn ọmọkùnrin rẹ̀, ilẹ̀ Gílíádì sì wá di ti àwọn àtọmọdọ́mọ Mánásè yòókù.
7 Ààlà Mánásè bẹ̀rẹ̀ láti Áṣérì dé Míkímẹ́tátì, tó dojú kọ Ṣékémù, ààlà náà sì lọ sí apá gúúsù, dé ilẹ̀ àwọn tó ń gbé ní Ẹ́ń-Tápúà.
8 Ilẹ̀ Tápúà di ti Mánásè, àmọ́ àwọn àtọmọdọ́mọ Éfúrémù ló ni Tápúà tó wà ní ààlà Mánásè.
9 Ààlà náà gba ìsàlẹ̀ lọ sí Àfonífojì Kánà, lápá gúúsù dé àfonífojì náà. Àwọn ìlú Éfúrémù wà láàárín àwọn ìlú Mánásè, ààlà Mánásè sì wà ní àríwá àfonífojì náà, ó wá parí sí òkun.
10 Éfúrémù ló ni apá gúúsù, Mánásè ló ni apá àríwá, òkun sì ni ààlà rẹ̀, wọ́n dé Áṣérì lápá àríwá, wọ́n sì dé Ísákà lápá ìlà oòrùn.
11 Ní ilẹ̀ Ísákà àti Áṣérì, wọ́n fún Mánásè ní Bẹti-ṣéánì àti àwọn àrọko rẹ̀, Íbíléámù àti àwọn àrọko rẹ̀, àwọn tó ń gbé Dórì àti àwọn àrọko rẹ̀, àwọn tó ń gbé Ẹ́ń-dórì àti àwọn àrọko rẹ̀, àwọn tó ń gbé Táánákì àti àwọn àrọko rẹ̀ àti àwọn tó ń gbé Mẹ́gídò àti àwọn àrọko rẹ̀, mẹ́ta nínú àwọn ibi tó ga.
12 Àmọ́ àwọn àtọmọdọ́mọ Mánásè ò lè gba àwọn ìlú yìí; àwọn ọmọ Kénáánì ṣì ń gbé ilẹ̀ yìí.
13 Nígbà tí àwọn ọmọ Ísírẹ́lì di alágbára, wọ́n bẹ̀rẹ̀ sí í fipá kó àwọn ọmọ Kénáánì ṣiṣẹ́ àṣekára, àmọ́ wọn ò lé wọn kúrò pátápátá.
14 Àwọn àtọmọdọ́mọ Jósẹ́fù sọ fún Jóṣúà pé: “Kí ló dé tí o fi kèké yan ilẹ̀ kan, tí o sì fún wa ní ìpín kan ṣoṣo pé kó jẹ́ ogún wa? Èèyàn púpọ̀ ni wá, torí Jèhófà ti bù kún wa títí di báyìí.”
15 Jóṣúà fún wọn lésì pé: “Tó bá jẹ́ pé ẹ pọ̀ tó bẹ́ẹ̀, ẹ lọ sínú igbó, kí ẹ sì ṣán ibì kan fún ara yín níbẹ̀, ní ilẹ̀ àwọn Pérísì àti àwọn Réfáímù, tó bá jẹ́ pé agbègbè olókè Éfúrémù ti kéré jù fún yín.”
16 Àwọn àtọmọdọ́mọ Jósẹ́fù wá sọ pé: “Agbègbè olókè náà ò lè gbà wá, gbogbo àwọn ọmọ Kénáánì tó sì ń gbé ní ilẹ̀ àfonífojì ní àwọn kẹ̀kẹ́ ogun tó ní dòjé irin, ìyẹn àwọn tó wà ní Bẹti-ṣéánì àti àwọn àrọko rẹ̀ àti àwọn tó wà ní Àfonífojì Jésírẹ́lì.”
17 Jóṣúà wá sọ fún ilé Jósẹ́fù, ó sọ fún Éfúrémù àti Mánásè pé: “Èèyàn púpọ̀ ni yín, ẹ sì lágbára gan-an. Kì í ṣe ilẹ̀ kan péré la máa fi kèké pín fún yín,
18 àmọ́ agbègbè olókè náà tún máa di tiyín. Bó tiẹ̀ jẹ́ pé igbó ni, ẹ máa ṣán an, ibẹ̀ ló sì máa jẹ́ ìkángun ilẹ̀ yín. Torí ẹ máa lé àwọn ọmọ Kénáánì kúrò níbẹ̀, bó tiẹ̀ jẹ́ pé wọ́n lágbára, wọ́n sì ní àwọn kẹ̀kẹ́ ogun tó ní dòjé irin.”
20 Jèhófà wá sọ fún Jóṣúà pé:
2 “Sọ fún àwọn ọmọ Ísírẹ́lì pé, ‘Ẹ yan àwọn ìlú ààbò fún ara yín, èyí tí mo ní kí Mósè sọ fún yín nípa rẹ̀,
3 kí ẹni tí kò bá mọ̀ọ́mọ̀ pààyàn tàbí tó ṣèèṣì pa èèyàn lè sá lọ síbẹ̀. Àwọn ìlú náà á sì jẹ́ ìlú ààbò fún yín lọ́wọ́ ẹni tó ń gbẹ̀san ẹ̀jẹ̀.
4 Kí ẹni náà sá lọ sí ọ̀kan nínú àwọn ìlú yìí, kó dúró sí ẹnubodè ìlú náà, kó sì ro ẹjọ́ rẹ̀ ní etí àwọn àgbààgbà ìlú náà. Kí wọ́n wá gbà á sínú ìlú náà, kí wọ́n fún un ní ibì kan, kó sì máa bá wọn gbé.
5 Tí ẹni tó ń gbẹ̀san ẹ̀jẹ̀ bá ń lé e, kí wọ́n má fi apààyàn náà lé e lọ́wọ́, torí ṣe ló ṣèèṣì pa ẹnì kejì rẹ̀, kò sì kórìíra rẹ̀ tẹ́lẹ̀.
6 Kó máa gbé ìlú náà, títí dìgbà tí wọ́n máa gbọ́ ẹjọ́ rẹ̀ níwájú àpéjọ, kó sì wà níbẹ̀ títí àlùfáà àgbà tí wọ́n yàn sípò nígbà yẹn fi máa kú. Lẹ́yìn náà, apààyàn náà lè pa dà sí ìlú tó ti sá kúrò, ó sì lè wọ ìlú rẹ̀ àti ilé rẹ̀.’”
7 Torí náà, wọ́n ya Kédéṣì ní Gálílì sọ́tọ̀ ní agbègbè olókè Náfútálì, Ṣékémù ní agbègbè olókè Éfúrémù àti Kiriati-ábà, ìyẹn Hébúrónì, ní agbègbè olókè Júdà.
8 Ní agbègbè Jọ́dánì, lápá ìlà oòrùn Jẹ́ríkò, wọ́n yan Bésérì ní aginjù tó wà lórí ilẹ̀ tó tẹ́jú látinú ilẹ̀ ẹ̀yà Rúbẹ́nì, Rámótì ní Gílíádì látinú ilẹ̀ ẹ̀yà Gádì àti Gólánì ní Báṣánì látinú ilẹ̀ ẹ̀yà Mánásè.
9 Àwọn ìlú yìí ni wọ́n yàn fún gbogbo ọmọ Ísírẹ́lì àtàwọn àjèjì tó ń gbé láàárín wọn, kí ẹnikẹ́ni tó bá ṣèèṣì pa èèyàn lè sá lọ síbẹ̀, kí ẹni tó ń gbẹ̀san ẹ̀jẹ̀ má bàa pa á kí wọ́n tó gbọ́ ẹjọ́ rẹ̀ níwájú àpéjọ náà.
22 Jóṣúà wá ránṣẹ́ pe àwọn ọmọ Rúbẹ́nì, àwọn ọmọ Gádì àti ààbọ̀ ẹ̀yà Mánásè,
2 ó sì sọ fún wọn pé: “Ẹ ti ṣe gbogbo ohun tí Mósè ìránṣẹ́ Jèhófà pa láṣẹ fún yín, ẹ sì ti tẹ̀ lé gbogbo ohun tí mo pa láṣẹ fún yín.
3 Ẹ ò pa àwọn arákùnrin yín tì ní gbogbo àsìkò yìí, títí dòní; ẹ sì ń ṣe àwọn ohun tí Jèhófà Ọlọ́run yín pa láṣẹ.
4 Jèhófà Ọlọ́run yín ti wá fún àwọn arákùnrin yín ní ìsinmi, bó ṣe ṣèlérí fún wọn. Torí náà, ẹ lè pa dà sí àgọ́ yín ní ilẹ̀ tí Mósè ìránṣẹ́ Jèhófà fún yín pé kí ẹ jogún ní òdìkejì Jọ́dánì.
5 Kí ẹ ṣáà rí i pé ẹ̀ ń tẹ̀ lé àṣẹ àti Òfin tí Mósè ìránṣẹ́ Jèhófà fún yín, kí ẹ máa nífẹ̀ẹ́ Jèhófà Ọlọ́run yín, kí ẹ máa rìn ní gbogbo ọ̀nà rẹ̀, kí ẹ máa pa àwọn àṣẹ rẹ̀ mọ́, kí ẹ rọ̀ mọ́ ọn, kí ẹ sì máa fi gbogbo ọkàn yín àti gbogbo ara yín sìn ín.”
6 Jóṣúà wá súre fún wọn, ó ní kí wọ́n máa lọ, wọ́n sì lọ sí àgọ́ wọn.
7 Mósè ti fún ààbọ̀ ẹ̀yà Mánásè ní ogún ní Báṣánì, Jóṣúà sì ti fún ààbọ̀ ẹ̀yà náà tó kù àti àwọn arákùnrin wọn ní ilẹ̀ ní ìwọ̀ oòrùn Jọ́dánì. Bákan náà, nígbà tí Jóṣúà ní kí wọ́n máa lọ sí àgọ́ wọn, ó súre fún wọn,
8 ó sì sọ fún wọn pé: “Ẹ kó ọ̀pọ̀lọpọ̀ ohun ìní pa dà lọ sí àgọ́ yín, pẹ̀lú ẹran ọ̀sìn tó pọ̀, fàdákà àti wúrà, bàbà àti irin àti ọ̀pọ̀lọpọ̀ aṣọ. Ẹ kó ìpín yín nínú ẹrù àwọn ọ̀tá yín, ẹ̀yin àtàwọn arákùnrin yín.”
9 Lẹ́yìn náà, àwọn ọmọ Rúbẹ́nì, àwọn ọmọ Gádì àti ààbọ̀ ẹ̀yà Mánásè kúrò lọ́dọ̀ àwọn ọmọ Ísírẹ́lì yòókù, ní Ṣílò, ní ilẹ̀ Kénáánì, wọ́n sì pa dà sí ilẹ̀ Gílíádì, ilẹ̀ tí wọ́n jogún tí wọ́n sì ń gbé bí Jèhófà ṣe pa á láṣẹ nípasẹ̀ Mósè.
10 Nígbà tí wọ́n dé agbègbè Jọ́dánì ní ilẹ̀ Kénáánì, àwọn ọmọ Rúbẹ́nì, àwọn ọmọ Gádì àti ààbọ̀ ẹ̀yà Mánásè mọ pẹpẹ kan síbẹ̀ lẹ́gbẹ̀ẹ́ Jọ́dánì, pẹpẹ náà tóbi, ó sì fani mọ́ra.
11 Nígbà tó yá, àwọn ọmọ Ísírẹ́lì yòókù gbọ́ nípa rẹ̀, wọ́n sì sọ pé: “Ẹ wò ó! Àwọn ọmọ Rúbẹ́nì, àwọn ọmọ Gádì àti ààbọ̀ ẹ̀yà Mánásè ti mọ pẹpẹ kan sí ààlà ilẹ̀ Kénáánì ní agbègbè Jọ́dánì, lápá ibi tó jẹ́ ti àwọn ọmọ Ísírẹ́lì.”
12 Nígbà tí àwọn ọmọ Ísírẹ́lì gbọ́ nípa rẹ̀, gbogbo àpéjọ àwọn ọmọ Ísírẹ́lì kóra jọ ní Ṣílò láti lọ bá wọn jà.
13 Àwọn ọmọ Ísírẹ́lì wá rán Fíníhásì ọmọ àlùfáà Élíásárì sí àwọn ọmọ Rúbẹ́nì, àwọn ọmọ Gádì àti ààbọ̀ ẹ̀yà Mánásè ní ilẹ̀ Gílíádì,
14 ìjòyè mẹ́wàá sì bá a lọ, ìjòyè kan látinú agbo ilé kọ̀ọ̀kan ní gbogbo ẹ̀yà Ísírẹ́lì, ọ̀kọ̀ọ̀kan wọn jẹ́ olórí agbo ilé bàbá rẹ̀ láàárín àwọn ẹgbẹẹgbẹ̀rún Ísírẹ́lì.
15 Nígbà tí wọ́n dé ọ̀dọ̀ àwọn ọmọ Rúbẹ́nì, àwọn ọmọ Gádì àti ààbọ̀ ẹ̀yà Mánásè ní ilẹ̀ Gílíádì, wọ́n sọ fún wọn pé:
16 “Ohun tí gbogbo àpéjọ Jèhófà sọ nìyí: ‘Irú ìwà ọ̀dàlẹ̀ wo lẹ hù sí Ọlọ́run Ísírẹ́lì yìí? Ẹ ti pa dà lẹ́yìn Jèhófà lónìí, torí pé ẹ mọ pẹpẹ kan fún ara yín, ẹ sì wá ṣọ̀tẹ̀ sí Jèhófà.
17 Ṣé ẹ̀ṣẹ̀ tí a dá ní Péórì kò tíì tó wa ni? A ò tíì wẹ ara wa mọ́ nínú rẹ̀ títí dòní, láìka ti àjàkálẹ̀ àrùn tó jà láàárín àpéjọ Jèhófà.
18 Ẹ wá fẹ́ pa dà lẹ́yìn Jèhófà lónìí! Tí ẹ bá ṣọ̀tẹ̀ sí Jèhófà lónìí, ó máa bínú sí gbogbo àpéjọ Ísírẹ́lì lọ́la.
19 Tó bá jẹ́ torí pé ilẹ̀ yín jẹ́ aláìmọ́ ni, ẹ sọdá sí ilẹ̀ Jèhófà níbi tí àgọ́ ìjọsìn Jèhófà wà, kí ẹ sì máa gbé láàárín wa, àmọ́ ẹ má ṣọ̀tẹ̀ sí Jèhófà, ẹ má sì mọ pẹpẹ fún ara yín yàtọ̀ sí pẹpẹ Jèhófà Ọlọ́run wa, kí ẹ sì fìyẹn sọ wá di ọlọ̀tẹ̀.
20 Nígbà tí Ákánì ọmọ Síírà hùwà àìṣòótọ́ lórí ọ̀rọ̀ ohun tí a máa pa run, ṣebí gbogbo àpéjọ àwọn ọmọ Ísírẹ́lì ni Ọlọ́run bínú sí? Òun nìkan kọ́ ló kú torí ẹ̀ṣẹ̀ rẹ̀.’”
21 Ni àwọn ọmọ Rúbẹ́nì, àwọn ọmọ Gádì àti ààbọ̀ ẹ̀yà Mánásè bá dá àwọn olórí ẹgbẹẹgbẹ̀rún Ísírẹ́lì lóhùn pé:
22 “Jèhófà, Ọlọ́run àwọn ọlọ́run! Jèhófà, Ọlọ́run àwọn ọlọ́run! Ó mọ̀, Ísírẹ́lì náà sì máa mọ̀. Tí a bá ṣọ̀tẹ̀, tí a sì dalẹ̀ Jèhófà, má ṣe dá ẹ̀mí wa sí lónìí.
23 Tó bá jẹ́ torí ká lè pa dà lẹ́yìn Jèhófà la ṣe mọ pẹpẹ, ká sì lè máa rú àwọn ẹbọ sísun, ọrẹ ọkà àti ẹbọ ìrẹ́pọ̀ lórí rẹ̀, kí Jèhófà fìyà jẹ wá.
24 Ọ̀rọ̀ ò rí bẹ́ẹ̀ rárá, nǹkan míì la rò tí a fi ṣe bẹ́ẹ̀, torí a sọ pé, ‘Lọ́jọ́ iwájú, àwọn ọmọ yín máa sọ fún àwọn ọmọ wa pé: “Kí ló pa ẹ̀yin àti Jèhófà Ọlọ́run Ísírẹ́lì pọ̀?
25 Jèhófà ti fi Jọ́dánì ṣe ààlà láàárín àwa àti ẹ̀yin, àwọn ọmọ Rúbẹ́nì àti àwọn ọmọ Gádì. Ẹ ò ní ìpín kankan lọ́dọ̀ Jèhófà.” Àwọn ọmọ yín ò sì ní jẹ́ kí àwọn ọmọ wa jọ́sìn Jèhófà.’
26 “Torí náà, a sọ pé, ‘Ẹ jẹ́ ká rí i pé a ṣe nǹkan kan, ká mọ pẹpẹ kan, kì í ṣe fún ẹbọ sísun tàbí àwọn ẹbọ,
27 àmọ́ kó lè jẹ́ ẹ̀rí láàárín ẹ̀yin àti àwa pẹ̀lú àwọn àtọmọdọ́mọ wa lẹ́yìn wa pé a máa fi àwọn ẹbọ sísun wa, àwọn ẹbọ wa àti àwọn ẹbọ ìrẹ́pọ̀ wa jọ́sìn Jèhófà níwájú rẹ̀, kí àwọn ọmọ yín má bàa sọ fún àwọn ọmọ wa lọ́jọ́ iwájú pé: “Ẹ ò ní ìpín kankan lọ́dọ̀ Jèhófà.”’
28 A wá sọ pé, ‘Tí wọ́n bá sọ bẹ́ẹ̀ fún àwa àti àwọn àtọmọdọ́mọ wa lọ́jọ́ iwájú, a máa sọ pé: “Ẹ wo irú pẹpẹ Jèhófà tí àwọn baba ńlá wa mọ, kì í ṣe fún ẹbọ sísun tàbí fún àwọn ẹbọ, àmọ́ ó jẹ́ ẹ̀rí láàárín ẹ̀yin àti àwa.”’
29 Kò ṣeé gbọ́ pé a ṣọ̀tẹ̀ sí Jèhófà, ká sì pa dà lẹ́yìn Jèhófà lónìí torí pé a mọ pẹpẹ láti máa fi rú ẹbọ sísun, ọrẹ ọkà àti àwọn ẹbọ, yàtọ̀ sí pẹpẹ Jèhófà Ọlọ́run wa tó wà níwájú àgọ́ ìjọsìn rẹ̀!”
30 Nígbà tí Fíníhásì àlùfáà, àwọn ìjòyè àpéjọ náà àti àwọn olórí ẹgbẹẹgbẹ̀rún Ísírẹ́lì tí wọ́n wà pẹ̀lú rẹ̀ gbọ́ ohun tí àwọn àtọmọdọ́mọ Rúbẹ́nì, Gádì àti àwọn ọmọ Mánásè sọ, ó tẹ́ wọn lọ́rùn.
31 Ni Fíníhásì ọmọ àlùfáà Élíásárì bá sọ fún àwọn àtọmọdọ́mọ Rúbẹ́nì, Gádì àti àwọn ọmọ Mánásè pé: “Lónìí, a mọ̀ pé Jèhófà wà láàárín wa, torí ẹ ò hùwà ọ̀dàlẹ̀ yìí sí Jèhófà. Ẹ ti gba àwọn ọmọ Ísírẹ́lì sílẹ̀ lọ́wọ́ Jèhófà.”
32 Fíníhásì ọmọ àlùfáà Élíásárì àti àwọn ìjòyè wá kúrò lọ́dọ̀ àwọn ọmọ Rúbẹ́nì àti àwọn ọmọ Gádì ní ilẹ̀ Gílíádì lọ sí ilẹ̀ Kénáánì, wọ́n sì wá jábọ̀ fún àwọn ọmọ Ísírẹ́lì tó kù.
33 Ìròyìn náà tẹ́ àwọn ọmọ Ísírẹ́lì lọ́rùn. Torí náà, àwọn ọmọ Ísírẹ́lì ń yin Ọlọ́run, wọn ò sì sọ pé àwọn máa lọ bá àwọn ọmọ Rúbẹ́nì àti àwọn ọmọ Gádì jà mọ́, kí wọ́n lè run ilẹ̀ tí wọ́n ń gbé.
34 Àwọn ọmọ Rúbẹ́nì àti àwọn ọmọ Gádì wá sọ pẹpẹ náà lórúkọ, torí pé “ó jẹ́ ẹ̀rí láàárín wa pé Jèhófà ni Ọlọ́run tòótọ́.”
23 Lẹ́yìn ọ̀pọ̀ ọjọ́ tí Jèhófà ti fún Ísírẹ́lì ní ìsinmi lọ́wọ́ gbogbo àwọn ọ̀tá tó yí wọn ká, tí Jóṣúà ti darúgbó, tó sì ti lọ́jọ́ lórí,
2 Jóṣúà pe gbogbo Ísírẹ́lì jọ, àwọn àgbààgbà wọn, àwọn olórí, àwọn onídàájọ́ àtàwọn aṣojú wọn, ó sì sọ fún wọn pé: “Mo ti darúgbó; mo sì ti lọ́jọ́ lórí.
3 Ẹ̀yin fúnra yín ti rí gbogbo ohun tí Jèhófà Ọlọ́run yín ṣe sí gbogbo àwọn orílẹ̀-èdè yìí nítorí yín, torí pé Jèhófà Ọlọ́run yín ló ń jà fún yín.
4 Ẹ wò ó, mo fi kèké pín ilẹ̀ àwọn orílẹ̀-èdè tó ṣẹ́ kù fún yín pé kó jẹ́ ogún àwọn ẹ̀yà yín, mo sì tún pín ilẹ̀ gbogbo àwọn orílẹ̀-èdè tí mo pa run fún yín, láti Jọ́dánì dé Òkun Ńlá ní ìwọ̀ oòrùn.
5 Jèhófà Ọlọ́run yín ló ń tì wọ́n kúrò níwájú yín, ó lé wọn kúrò fún yín, ẹ sì gba ilẹ̀ wọn, bí Jèhófà Ọlọ́run yín ti ṣèlérí fún yín gẹ́lẹ́.
6 “Torí náà, ẹ jẹ́ onígboyà gidigidi kí ẹ lè máa pa gbogbo ohun tí a kọ sínú ìwé Òfin Mósè mọ́, kí ẹ sì máa tẹ̀ lé e, kí ẹ má ṣe yà kúrò nínú rẹ̀ sí ọ̀tún tàbí sí òsì,
7 ẹ má ṣe bá àwọn orílẹ̀-èdè tó ṣẹ́ kù pẹ̀lú yín yìí ṣe wọlé-wọ̀de. Ẹ ò tiẹ̀ gbọ́dọ̀ dárúkọ àwọn ọlọ́run wọn, ẹ ò gbọ́dọ̀ fi wọ́n búra, ẹ ò gbọ́dọ̀ sìn wọ́n láé, ẹ ò sì gbọ́dọ̀ forí balẹ̀ fún wọn.
8 Àmọ́ kí ẹ rọ̀ mọ́ Jèhófà Ọlọ́run yín, bí ẹ ṣe ṣe títí dòní.
9 Jèhófà máa lé àwọn orílẹ̀-èdè tó tóbi tó sì lágbára kúrò níwájú yín, torí kò tíì sí ẹni tó lè dojú kọ yín títí dòní.
10 Ẹnì kan péré nínú yín máa lé ẹgbẹ̀rún (1,000), torí Jèhófà Ọlọ́run yín ń jà fún yín bó ṣe ṣèlérí fún yín.
11 Torí náà, ẹ máa ṣọ́ra ní gbogbo ìgbà, kí ẹ máa nífẹ̀ẹ́ Jèhófà Ọlọ́run yín.
12 “Àmọ́ tí ẹ bá yí pa dà pẹ́nrẹ́n, tí ẹ sì rọ̀ mọ́ ìyókù àwọn orílẹ̀-èdè yìí, tí wọ́n ṣẹ́ kù pẹ̀lú yín, tí ẹ bá wọn dána, tí ẹ sì ń bára yín ṣọ̀rẹ́,
13 kí ẹ mọ̀ dájú pé Jèhófà Ọlọ́run yín kò ní bá yín lé àwọn orílẹ̀-èdè yìí kúrò mọ́. Wọ́n máa di pańpẹ́ àti ìdẹkùn fún yín, wọ́n máa di pàṣán ní ẹ̀gbẹ́ yín àti ẹ̀gún ní ojú yín, títí ẹ fi máa pa run lórí ilẹ̀ dáradára tí Jèhófà Ọlọ́run yín fún yín.
14 “Ẹ wò ó! Mi ò ní pẹ́ kú, ẹ sì mọ̀ dáadáa pẹ̀lú gbogbo ọkàn yín àti gbogbo ara yín pé kò sí ìkankan nínú gbogbo ìlérí tó dáa tí Jèhófà Ọlọ́run yín ṣe fún yín tí kò ṣẹ. Gbogbo wọn ló ṣẹ fún yín. Ìkankan nínú wọn ò kùnà.
15 Àmọ́ bí gbogbo ìlérí tó dáa tí Jèhófà Ọlọ́run yín ṣe fún yín ṣe ṣẹ sí yín lára, bẹ́ẹ̀ ni Jèhófà máa mú gbogbo àjálù tó ṣèlérí wá sórí yín, ó sì máa pa yín run lórí ilẹ̀ dáradára tí Jèhófà Ọlọ́run yín fún yín.
16 Tí ẹ bá da májẹ̀mú Jèhófà Ọlọ́run yín tó pa láṣẹ pé kí ẹ máa pa mọ́, tí ẹ bá sì lọ ń sin àwọn ọlọ́run míì, tí ẹ̀ ń forí balẹ̀ fún wọn, Jèhófà máa bínú sí yín gidigidi, ẹ sì máa pa run kíákíá lórí ilẹ̀ dáradára tó fún yín.”
6 Àmọ́ àwọn ọmọ Ísírẹ́lì tún ṣe ohun tó burú lójú Jèhófà, torí náà Jèhófà fi wọ́n lé Mídíánì lọ́wọ́ fún ọdún méje.
2 Mídíánì wá ń jọba lé Ísírẹ́lì lórí. Torí Mídíánì, àwọn ọmọ Ísírẹ́lì ṣe àwọn ibi tí wọ́n lè sá pa mọ́ sí nínú àwọn òkè, nínú àwọn ihò àti láwọn ibi tó ṣòroó dé.
3 Tí Ísírẹ́lì bá fún irúgbìn, àwọn ọmọ Mídíánì, Ámálékì àti àwọn Ará Ìlà Oòrùn máa wá gbógun jà wọ́n.
4 Wọ́n á pàgọ́ tì wọ́n, wọ́n á sì run èso ilẹ̀ náà títí dé Gásà, wọn ò ní ṣẹ́ oúnjẹ kankan kù fún Ísírẹ́lì, wọn ò sì ní ṣẹ́ àgùntàn, akọ màlúù tàbí kẹ́tẹ́kẹ́tẹ́ kankan kù.
5 Wọ́n máa ń kó àwọn ẹran ọ̀sìn àtàwọn àgọ́ wọn tí wọ́n pọ̀ rẹpẹtẹ bí eéṣú wá, àwọn àtàwọn ràkúnmí wọn kì í níye, wọ́n á sì wá sí ilẹ̀ náà láti run ún.
6 Ísírẹ́lì wá tòṣì gan-an torí Mídíánì; àwọn ọmọ Ísírẹ́lì sì ké pe Jèhófà pé kó ran àwọn lọ́wọ́.
7 Nígbà tí àwọn ọmọ Ísírẹ́lì ké pe Jèhófà pé kó ràn wọ́n lọ́wọ́ torí Mídíánì,
8 Jèhófà rán wòlíì kan sí àwọn ọmọ Ísírẹ́lì, ó sì sọ fún wọn pé: “Ohun tí Jèhófà Ọlọ́run Ísírẹ́lì sọ nìyí, ‘Mo mú yín kúrò ní Íjíbítì, mo sì tipa bẹ́ẹ̀ mú yín kúrò ní ilé ẹrú.
9 Mo gbà yín lọ́wọ́ àwọn ará Íjíbítì àti lọ́wọ́ gbogbo àwọn tó ń fìyà jẹ yín, mo lé wọn kúrò níwájú yín, mo sì fún yín ní ilẹ̀ wọn.
10 Mo sọ fún yín pé: “Èmi ni Jèhófà Ọlọ́run yín. Ẹ ò gbọ́dọ̀ bẹ̀rù àwọn ọlọ́run àwọn Ámórì tí ẹ̀ ń gbé ilẹ̀ wọn.” Àmọ́ ẹ ò fetí sí mi.’”
11 Lẹ́yìn náà, áńgẹ́lì Jèhófà wá,   ó sì jókòó sábẹ́ igi ńlá tó wà ní Ọ́fírà, èyí tó jẹ́ ti Jóáṣì ọmọ Abi-ésérì. Gídíónì ọmọ rẹ̀ ń pa àlìkámà níbi tí wọ́n ti ń fún wáìnì kí àwọn ọmọ Mídíánì má bàa rí i.
12 Áńgẹ́lì Jèhófà wá yọ sí i, ó sì sọ pé: “Jèhófà wà pẹ̀lú rẹ, ìwọ jagunjagun tó lákíkanjú.”
13 Ni Gídíónì bá sọ fún un pé: “Má bínú olúwa mi, tó bá jẹ́ pé Jèhófà wà pẹ̀lú wa, kí ló dé tí gbogbo èyí fi ń ṣẹlẹ̀ sí wa? Ibo ni gbogbo àwọn iṣẹ́ ìyanu rẹ̀ wà, èyí tí àwọn bàbá wa ròyìn ẹ̀ fún wa pé, ‘Ṣebí Jèhófà ló kó wa kúrò ní Íjíbítì?’ Jèhófà ti pa wá tì báyìí, ó sì ti fi wá lé Mídíánì lọ́wọ́.”
14 Jèhófà kọjú sí i, ó sì sọ pé: “Lọ lo agbára tí o ní, o sì máa gba Ísírẹ́lì sílẹ̀ lọ́wọ́ Mídíánì. Ṣebí èmi ni mo rán ọ?”
15 Gídíónì fèsì pé: “Má bínú Jèhófà. Báwo ni màá ṣe gba Ísírẹ́lì là? Wò ó! Agbo ilé mi ló kéré jù ní Mánásè, èmi ló sì kéré jù ní ilé bàbá mi.”
16 Ṣùgbọ́n Jèhófà sọ fún un pé: “O máa ṣá Mídíánì balẹ̀ bíi pé ẹnì kan ṣoṣo ni wọ́n, torí màá wà pẹ̀lú rẹ.”
17 Ó wá sọ fún un pé: “Tó bá jẹ́ pé mo ti rí ojúure rẹ, fi àmì kan hàn mí pé ìwọ lò ń bá mi sọ̀rọ̀.
18 Jọ̀ọ́, má ṣe kúrò níbí títí màá fi gbé ẹ̀bùn mi wá síwájú rẹ.” Ó fèsì pé: “Màá dúró síbí títí wàá fi dé.”
19 Gídíónì wá wọlé lọ, ó se ọmọ ewúrẹ́ kan, ó sì fi ìyẹ̀fun tó jẹ́ òṣùwọ̀n eéfà kan ṣe búrẹ́dì aláìwú. Ó kó ẹran náà sínú apẹ̀rẹ̀, ó sì rọ omi rẹ̀ sínú ìkòkò; ó wá gbé e lọ bá a, ó sì gbé e síwájú rẹ̀ lábẹ́ igi ńlá náà.
20 Áńgẹ́lì Ọlọ́run tòótọ́ wá sọ fún un pé: “Gbé ẹran àti búrẹ́dì aláìwú náà sórí àpáta ńlá tó wà níbẹ̀ yẹn, kí o sì da omi ẹran náà jáde.” Ó sì ṣe bẹ́ẹ̀.
21 Áńgẹ́lì Jèhófà wá na orí ọ̀pá ọwọ́ rẹ̀, ó sì fi kan ẹran àti búrẹ́dì aláìwú náà, iná sọ níbi àpáta náà, ó sì jó ẹran àti búrẹ́dì aláìwú náà run. Ni áńgẹ́lì Jèhófà bá pòórá mọ́ ọn lójú.
22 Ìgbà yẹn ni Gídíónì wá mọ̀ pé áńgẹ́lì Jèhófà ni. Ojú ẹsẹ̀ ni Gídíónì sọ pé: “Áà, Jèhófà Olúwa Ọba Aláṣẹ, mo ti rí áńgẹ́lì Jèhófà lójúkojú!”
23 Àmọ́ Jèhófà sọ fún un pé: “Àlàáfíà ni fún ọ. Má bẹ̀rù; o ò ní kú.”
24 Torí náà, Gídíónì mọ pẹpẹ kan síbẹ̀ fún Jèhófà, wọ́n sì ń pè é ní Jèhófà-ṣálómù títí dòní. Ó ṣì wà ní Ọ́fírà ti àwọn ọmọ Abi-ésérì.
25 Ní alẹ́ ọjọ́ yẹn, Jèhófà sọ fún un pé: “Mú akọ ọmọ màlúù bàbá rẹ, akọ ọmọ màlúù kejì tó jẹ́ ọlọ́dún méje, kí o wó pẹpẹ Báálì bàbá rẹ lulẹ̀, kí o sì gé òpó òrìṣà tó wà lẹ́gbẹ̀ẹ́ rẹ̀ lulẹ̀.
26 Tí o bá ti to òkúta láti fi mọ pẹpẹ kan fún Jèhófà Ọlọ́run rẹ sórí ibi ààbò yìí, mú akọ ọmọ màlúù kejì, kí o sì fi rú ẹbọ sísun lórí àwọn igi tí o gé lára òpó òrìṣà tí o gé lulẹ̀.”
27 Torí náà, Gídíónì mú ọkùnrin mẹ́wàá lára àwọn ìránṣẹ́ rẹ̀, ó sì ṣe ohun tí Jèhófà sọ fún un gẹ́lẹ́. Àmọ́ kò lè ṣe é ní ọ̀sán torí ó bẹ̀rù agbo ilé bàbá rẹ̀ àti àwọn ọkùnrin ìlú náà gan-an, torí náà ó lọ ṣe é ní òru.
28 Nígbà tí àwọn ọkùnrin ìlú náà dìde ní àárọ̀ kùtù ọjọ́ kejì, wọ́n rí i pé wọ́n ti wó pẹpẹ Báálì lulẹ̀, wọ́n ti gé òpó òrìṣà tó wà lẹ́gbẹ̀ẹ́ rẹ̀ lulẹ̀, wọ́n sì ti fi akọ ọmọ màlúù kejì rúbọ lórí pẹpẹ tí wọ́n mọ.
29 Wọ́n bi ara wọn pé: “Ta ló dán èyí wò?” Lẹ́yìn tí wọ́n wádìí, wọ́n sọ pé: “Gídíónì ọmọ Jóáṣì ló ṣe é.”
30 Àwọn ọkùnrin ìlú náà wá sọ fún Jóáṣì pé: “Mú ọmọ rẹ jáde kó lè kú, torí pé ó wó pẹpẹ Báálì, ó sì gé òpó òrìṣà tó wà lẹ́gbẹ̀ẹ́ rẹ̀ lulẹ̀.”
31 Jóáṣì wá sọ fún gbogbo àwọn tó wá bá a pé: “Ṣé ẹ̀yin lẹ máa gbèjà Báálì ni? Àbí ẹ̀yin lẹ máa gbà á là? Ṣe la máa pa ẹnikẹ́ni tó bá gbèjà rẹ̀ láàárọ̀ yìí. Tó bá jẹ́ ọlọ́run ni, ẹ jẹ́ kó gbèjà ara rẹ̀, torí ẹnì kan ti wó pẹpẹ rẹ̀.”
32 Torí náà, ó pe Gídíónì ní Jerubáálì ní ọjọ́ yẹn, ó ní: “Jẹ́ kí Báálì gbèjà ara rẹ̀, torí ẹnì kan ti wó pẹpẹ rẹ̀.”
33 Gbogbo àwọn ọmọ Mídíánì, Ámálékì àti àwọn Ará Ìlà Oòrùn wá da àwọn ọmọ ogun wọn pọ̀; wọ́n sọdá sí Àfonífojì Jésírẹ́lì, wọ́n sì pàgọ́.
34 Ẹ̀mí Jèhófà wá bà lé Gídíónì, ó fun ìwo, àwọn ọmọ Abi-ésérì sì kóra jọ sẹ́yìn rẹ̀.
35 Ó ránṣẹ́ káàkiri Mánásè, àwọn náà sì kóra jọ sẹ́yìn rẹ̀. Ó tún ránṣẹ́ káàkiri Áṣérì, Sébúlúnì àti Náfútálì, wọ́n sì wá pàdé rẹ̀.
36 Gídíónì wá sọ fún Ọlọ́run tòótọ́ pé: “Tó bá jẹ́ pé èmi lo fẹ́ lò láti gba Ísírẹ́lì sílẹ̀, bí o ṣe ṣèlérí gẹ́lẹ́,
37 mo máa tẹ́ ìṣùpọ̀ irun àgùntàn sílẹ̀ ní ibi ìpakà. Tí ìrì bá sẹ̀ sórí ìṣùpọ̀ irun náà nìkan, àmọ́ tí gbogbo ilẹ̀ tó yí i ká gbẹ, ìgbà yẹn ni màá mọ̀ pé èmi lo máa lò láti gba Ísírẹ́lì sílẹ̀, bí o ṣe ṣèlérí gẹ́lẹ́.”
38 Bó sì ṣe ṣẹlẹ̀ nìyẹn. Nígbà tó dìde ní àárọ̀ kùtù ọjọ́ kejì, tó sì fún irun náà, omi tó fún lára irun náà kún abọ́ ńlá tí wọ́n fi ń jẹ àsè.
39 Àmọ́ Gídíónì sọ fún Ọlọ́run tòótọ́ pé: “Má ṣe jẹ́ kí ìbínú rẹ ru sí mi, àmọ́ jẹ́ kí n tún béèrè ohun kan péré. Jọ̀ọ́, jẹ́ kí n tún fi ìṣùpọ̀ irun náà dán ohun kan péré wò. Jọ̀ọ́ jẹ́ kí irun náà nìkan ṣoṣo gbẹ, àmọ́ kí ìrì sẹ̀ sí gbogbo ilẹ̀.”
40 Ohun tí Ọlọ́run sì ṣe lálẹ́ ọjọ́ yẹn nìyẹn; irun yẹn nìkan ló gbẹ, àmọ́ ìrì sẹ̀ sí gbogbo ilẹ̀.
1 Ó ṣẹlẹ̀ pé nígbà tí àwọn onídàájọ́ ń ṣe àbójútó ní Ísírẹ́lì, ìyàn mú ní ilẹ̀ náà. Ọkùnrin kan àti ìyàwó rẹ̀ pẹ̀lú àwọn ọmọkùnrin rẹ̀ méjì kúrò ní Bẹ́tílẹ́hẹ́mù ní Júdà, wọ́n sì lọ ń gbé ní ilẹ̀ Móábù.
2 Élímélékì ni orúkọ ọkùnrin náà, Náómì ni orúkọ ìyàwó rẹ̀, àwọn ọmọ rẹ̀ méjèèjì sì ń jẹ́ Málónì àti Kílíónì. Ará Éfúrátà ni wọ́n, ìyẹn Bẹ́tílẹ́hẹ́mù tó wà ní Júdà. Nígbà tí wọ́n dé ilẹ̀ Móábù, wọ́n bẹ̀rẹ̀ sí í gbé ibẹ̀.
3 Nígbà tó yá, Élímélékì ọkọ Náómì kú, ó wá ku obìnrin náà àti àwọn ọmọ rẹ̀ méjèèjì.
4 Lẹ́yìn náà, àwọn ọmọ náà fẹ́ ìyàwó láàárín àwọn ará Móábù. Ọ̀kan ń jẹ́ Ọ́pà, èkejì sì ń jẹ́ Rúùtù. Nǹkan bí ọdún mẹ́wàá ni wọ́n fi gbé ibẹ̀.
5 Lẹ́yìn náà, àwọn ọmọ méjèèjì, Málónì àti Kílíónì kú. Bí obìnrin náà ò ṣe ní ọkọ àti ọmọ mọ́ nìyẹn.
6 Òun àti ìyàwó àwọn ọmọ rẹ̀ wá gbéra, wọ́n sì fi ilẹ̀ Móábù sílẹ̀, torí ó ti gbọ́ ní Móábù pé Jèhófà ti ṣíjú àánú wo àwọn èèyàn rẹ̀, ó sì ti ń fún wọn ní oúnjẹ.
7 Bó ṣe di pé ó fi ibi tó ń gbé ní Móábù sílẹ̀ nìyẹn, ìyàwó àwọn ọmọ rẹ̀ méjèèjì sì tẹ̀ lé e. Bí wọ́n ṣe ń lọ ní ojú ọ̀nà tó lọ sí ilẹ̀ Júdà,
8 Náómì sọ fún ìyàwó àwọn ọmọ rẹ̀ méjèèjì pé: “Ẹ pa dà, kí kálukú yín lọ sí ilé ìyá rẹ̀. Kí Jèhófà ní ìfẹ́ tí kì í yẹ̀ sí yín bí ẹ ṣe ní ìfẹ́ tí kì í yẹ̀ sí àwọn ọkọ yín tó ti kú àti sí èmi náà.
9 Kí Jèhófà fi kálukú yín lọ́kàn balẹ̀ ní ilé ọkọ tí ẹ máa fẹ́.” Ó fi ẹnu kò wọ́n lẹ́nu, wọ́n sì bú sẹ́kún.
10 Wọ́n sì ń sọ fún un pé: “Rárá o, a máa bá ọ lọ sọ́dọ̀ àwọn èèyàn rẹ.”
11 Ṣùgbọ́n Náómì sọ pé: “Ẹ pa dà, ẹ̀yin ọmọ mi. Kí nìdí tí ẹ ó fi bá mi lọ? Ṣé mo ṣì lè bí àwọn ọmọ tó máa fẹ́ yín ni?
12 Ẹ pa dà, ẹ̀yin ọmọ mi. Ẹ máa lọ, torí mo ti dàgbà ju ẹni tó lè fẹ́ ọkọ. Ká tiẹ̀ wá sọ pé mo lè rí ọkọ fẹ́ ní alẹ́ òní, tí mo sì bímọ,
13 ṣé ẹ máa wá dúró títí wọ́n á fi dàgbà? Ṣé ẹ ò wá ní lọ́kọ nítorí wọn ni? Rárá o, ẹ̀yin ọmọ mi, ohun tó ṣẹlẹ̀ sí yín bà mí nínú jẹ́ gan-an torí Jèhófà ti bínú sí mi.”
14 Ni wọ́n bá tún bú sẹ́kún. Lẹ́yìn èyí, Ọ́pà fi ẹnu ko ìyá ọkọ rẹ̀ lẹ́nu, ó sì pa dà. Àmọ́ Rúùtù kò fi í sílẹ̀.
15 Torí náà, Náómì sọ pé: “Wò ó! Ìyàwó àbúrò ọkọ rẹ ti pa dà sọ́dọ̀ àwọn èèyàn rẹ̀ àti àwọn ọlọ́run rẹ̀. Ìwọ náà pa dà.”
16 Àmọ́ Rúùtù sọ pé: “Má rọ̀ mí pé kí n fi ọ́ sílẹ̀, pé kí n má ṣe bá ọ lọ; torí ibi tí o bá lọ ni èmi yóò lọ, ibi tí o bá sùn ni èmi yóò sùn. Àwọn èèyàn rẹ ni yóò jẹ́ èèyàn mi, Ọlọ́run rẹ ni yóò sì jẹ́ Ọlọ́run mi.
17 Ibi tí o bá kú sí ni èmi yóò kú sí, ibẹ̀ sì ni wọn yóò sin mí sí. Kí Jèhófà fi ìyà jẹ mí gan-an bí ohunkóhun yàtọ̀ sí ikú bá yà wá.”
18 Nígbà tí Náómì rí i pé Rúùtù kò fẹ́ fi òun sílẹ̀, kò rọ̀ ọ́ mọ́ pé kó pa dà.
19 Àwọn méjèèjì sì ń lọ títí wọ́n fi dé Bẹ́tílẹ́hẹ́mù. Gbàrà tí wọ́n dé Bẹ́tílẹ́hẹ́mù, òkìkí wọn kàn káàkiri ìlú náà, àwọn obìnrin ibẹ̀ sì ń sọ pé: “Ṣé Náómì nìyí?”
20 Ó sì ń fèsì pé: “Ẹ má pè mí ní Náómì mọ́. Márà ni kí ẹ máa pè mí, torí Olódùmarè ti mú kí ayé mi korò gan-an.
21 Ọwọ́ mi kún nígbà tí mo lọ, àmọ́ Jèhófà mú kí n pa dà lọ́wọ́ òfo. Kí nìdí tí ẹ fi ń pè mí ní Náómì, nígbà tó jẹ́ pé Jèhófà ló kẹ̀yìn sí mi, Olódùmarè ló sì fa àjálù tó bá mi?”
22 Bí Náómì ṣe pa dà láti ilẹ̀ Móábù nìyẹn, òun àti Rúùtù ará Móábù, ìyàwó ọmọ rẹ̀. Wọ́n dé sí Bẹ́tílẹ́hẹ́mù ní ìbẹ̀rẹ̀ ìkórè ọkà bálì.
2 Mọ̀lẹ́bí ọkọ Náómì kan wà tó ní ọrọ̀ gan-an, Bóásì ni orúkọ rẹ̀, ìdílé Élímélékì ló sì ti wá.
2 Rúùtù ará Móábù sọ fún Náómì pé: “Jọ̀wọ́, jẹ́ kí n lọ sí oko, kí n lè pèéṣẹ́ lára ṣírí ọkà lọ́dọ̀ ẹnikẹ́ni tó bá ṣojúure sí mi.” Torí náà, Náómì sọ fún un pé: “Lọ, ọmọ mi.”
3 Lẹ́yìn náà, ó lọ, ó sì bẹ̀rẹ̀ sí í pèéṣẹ́ lẹ́yìn àwọn olùkórè. Láìmọ̀, ó dé oko Bóásì tó wá láti ìdílé Élímélékì.
4 Ìgbà yẹn ni Bóásì dé láti Bẹ́tílẹ́hẹ́mù, ó sì sọ fún àwọn olùkórè náà pé: “Kí Jèhófà wà pẹ̀lú yín.” Wọ́n sì dáhùn pé: “Kí Jèhófà bù kún ọ.”
5 Lẹ́yìn náà, Bóásì bi ọkùnrin tó ń bójú tó àwọn olùkórè pé: “Ilé ibo ni obìnrin yìí ti wá?”
6 Ọkùnrin náà dáhùn pé: “Ará Móábù ni, òun ló tẹ̀ lé Náómì wá láti ilẹ̀ Móábù.
7 Ó bi mí pé, ‘Ẹ jọ̀ọ́, ṣé mo lè pèéṣẹ́ kí n sì kó àwọn ṣírí ọkà tí àwọn olùkórè bá fi sílẹ̀?’ Ó sì ti ń ṣiṣẹ́ látàárọ̀, kódà ó ṣẹ̀ṣẹ̀ jókòó sí abẹ́ àtíbàbà kó lè sinmi díẹ̀ ni.”
8 Bóásì wá sọ fún Rúùtù pé: “Gbọ́, ọmọ mi. Má lọ pèéṣẹ́ nínú oko míì, má sì lọ sí ibòmíì, tòsí àwọn òṣìṣẹ́ mi obìnrin ni kí o máa wà.
9 Ibi tí wọ́n ti ń kórè ni kí o máa wò, kí o sì máa tẹ̀ lé wọn. Mo ti sọ fún àwọn ọkùnrin tó ń bá mi ṣiṣẹ́ pé wọn kò gbọ́dọ̀ fọwọ́ kàn ọ́. Tí òùngbẹ bá ń gbẹ ọ́, lọ síbi ìṣà omi, kí o sì mu nínú omi tí àwọn òṣìṣẹ́ mi pọn.”
10 Torí náà, Rúùtù kúnlẹ̀, ó sì tẹrí ba mọ́lẹ̀, ó wá sọ fún un pé: “Kí nìdí tí o fi ṣojúure sí mi, kí sì nìdí tí o fi kíyè sí mi, bó tilẹ̀ jẹ́ pé àjèjì ni mí?”
11 Bóásì dá a lóhùn pé: “Gbogbo ohun tí o ṣe fún ìyá ọkọ rẹ lẹ́yìn ikú ọkọ rẹ ni wọ́n ti ròyìn fún mi àti bí o ṣe fi bàbá àti ìyá rẹ àti ìlú ìbílẹ̀ rẹ sílẹ̀, tí o sì wá sọ́dọ̀ àwọn èèyàn tí ìwọ kò mọ̀ rí.
12 Kí Jèhófà san ẹ̀san ohun tí o ṣe fún ọ, kí Jèhófà Ọlọ́run Ísírẹ́lì, ẹni tí o wá ààbò wá sábẹ́ ìyẹ́ apá rẹ̀ sì fún ọ ní ẹ̀kúnrẹ́rẹ́ èrè.”
13 Ó fèsì pé: “Jọ̀wọ́ olúwa mi, jẹ́ kí n rí ojúure rẹ torí o ti tù mí nínú, ọ̀rọ̀ rẹ sì ti fi ìránṣẹ́ rẹ lọ́kàn balẹ̀, bó tilẹ̀ jẹ́ pé mi ò sí lára àwọn òṣìṣẹ́ rẹ.”
14 Nígbà tí àkókò oúnjẹ tó, Bóásì sọ fún un pé: “Máa bọ̀ níbí, wá jẹ búrẹ́dì, kí o sì ki èyí tí o bá bù bọ inú ọtí kíkan.” Torí náà, ó jókòó lẹ́gbẹ̀ẹ́ àwọn olùkórè. Lẹ́yìn náà, Bóásì fún un ní ọkà yíyan, ó jẹ, ó yó, oúnjẹ rẹ̀ sì ṣẹ́ kù.
15 Nígbà tó dìde láti pèéṣẹ́, Bóásì pàṣẹ fún àwọn òṣìṣẹ́ rẹ̀ pé: “Ẹ jẹ́ kó ṣà lára àwọn ṣírí ọkà tó bọ́ sílẹ̀ pàápàá, ẹ má sì ni ín lára.
16 Kí ẹ sì rí i pé ẹ yọ ṣírí ọkà díẹ̀ sílẹ̀ fún un lára èyí tí ẹ ti dì, kí ẹ sì fi wọ́n sílẹ̀ kó lè ṣà wọ́n, ẹ má ṣe bá a sọ ohunkóhun láti dá a dúró.”
17 Torí náà, ó ń pèéṣẹ́ nínú oko títí di ìrọ̀lẹ́. Nígbà tó lu ọkà bálì tó kó jọ, ó fẹ́rẹ̀ẹ́ kún òṣùwọ̀n eéfà kan.
18 Lẹ́yìn náà, ó gbé e, ó pa dà sínú ìlú, ìyá ọkọ rẹ̀ sì rí ohun tó pèéṣẹ́. Rúùtù tún gbé oúnjẹ tó ṣẹ́ kù lẹ́yìn tó jẹun yó lọ́hùn-ún wá sílé, ó sì gbé e fún ìyá ọkọ rẹ̀.
19 Lẹ́yìn náà, ìyá ọkọ rẹ̀ sọ fún un pé: “Ibo lo ti pèéṣẹ́ lónìí? Ibo lo sì ti ṣiṣẹ́? Kí Ọlọ́run bù kún ẹni tó ṣojúure sí ọ.” Torí náà, ó sọ ọ̀dọ̀ ẹni tó ti ṣiṣẹ́ fún ìyá ọkọ rẹ̀, ó ní: “Bóásì ni orúkọ ẹni tí mo ṣiṣẹ́ lọ́dọ̀ rẹ̀ lónìí.”
20 Náómì wá sọ fún ìyàwó ọmọ rẹ̀ pé: “Ìbùkún ni fún un látọ̀dọ̀ Jèhófà, ẹni tó ní ìfẹ́ tí kì í yẹ̀ sí àwọn alààyè àti òkú.” Náómì ń bá ọ̀rọ̀ rẹ̀ lọ pé: “Mọ̀lẹ́bí wa ni ọkùnrin náà. Ó jẹ́ ọ̀kan lára àwọn olùtúnrà wa.”
21 Nígbà náà ni Rúùtù ará Móábù sọ pé: “Ó tún sọ fún mi pé, ‘Ọ̀dọ̀ àwọn òṣìṣẹ́ mi ni kí o wà títí wọ́n á fi parí gbogbo ìkórè oko mi.’”
22 Náómì sọ fún Rúùtù ìyàwó ọmọ rẹ̀ pé: “Ọmọ mi, ó dáa kí o wà lọ́dọ̀ àwọn òṣìṣẹ́ rẹ̀ obìnrin ju kí o lọ sí oko ẹlòmíì tí wọ́n á ti máa dà ọ́ láàmú.”
23 Torí náà, ó wà lọ́dọ̀ àwọn òṣìṣẹ́ Bóásì, ó ń pèéṣẹ́ títí ìkórè ọkà bálì àti àlìkámà fi parí. Ọ̀dọ̀ ìyá ọkọ rẹ̀ ló sì ń gbé.
3 Náómì ìyá ọkọ rẹ̀ wá sọ fún un pé: “Ọmọ mi, ǹjẹ́ kò yẹ kí n wá ọkọ míì fún ọ báyìí, kí nǹkan lè lọ dáadáa fún ọ?
2 Ṣé o rántí pé mọ̀lẹ́bí wa ni Bóásì tí o máa ń lọ sọ́dọ̀ àwọn òṣìṣẹ́ rẹ̀ obìnrin? Ó máa lọ fẹ́ ọkà bálì ní ibi ìpakà ní alẹ́ òní.
3 Torí náà, wẹ̀, fi òróró olóòórùn dídùn para, wọ aṣọ, kí o wá lọ sí ibi ìpakà náà. Má ṣe jẹ́ kó mọ̀ pé o wà níbẹ̀ títí tó fi máa jẹun tó sì máa mu.
4 Tó bá ti lọ sùn, kíyè sí ibi tó bá dùbúlẹ̀ sí, kí o lọ ká aṣọ kúrò ní ẹsẹ̀ rẹ̀, kí o sì dùbúlẹ̀ síbẹ̀. Ó máa sọ ohun tó yẹ kí o ṣe fún ọ.”
5 Rúùtù fèsì pé: “Gbogbo ohun tí o sọ fún mi ni màá ṣe.”
6 Torí náà, ó lọ sí ibi ìpakà, ó sì ṣe gbogbo ohun tí ìyá ọkọ rẹ̀ sọ fún un.
7 Ní gbogbo ìgbà yẹn, Bóásì ń jẹ, ó ń mu, inú rẹ̀ sì ń dùn. Lẹ́yìn náà, ó lọ dùbúlẹ̀ sí ẹ̀gbẹ́ ibi tí wọ́n kó ọkà jọ sí. Obìnrin náà sì yọ́ kẹ́lẹ́kẹ́lẹ́ lọ síbẹ̀, ó ká aṣọ kúrò ní ẹsẹ̀ Bóásì, ó sì dùbúlẹ̀.
8 Ní ọ̀gànjọ́ òru, ọkùnrin náà bẹ̀rẹ̀ sí í gbọ̀n, ó dìde jókòó, ó rọra tẹ̀ síwájú, ó wá rí i pé obìnrin kan dùbúlẹ̀ síbi ẹsẹ̀ òun.
9 Ó bi í pé: “Ta nìyí?” Ó fèsì pé: “Èmi Rúùtù ìránṣẹ́ rẹ ni. Jọ̀ọ́ fi aṣọ rẹ bo ìránṣẹ́ rẹ, torí ìwọ jẹ́ olùtúnrà.”
10 Ó wá sọ pé: “Kí Jèhófà bù kún ọ, ọmọ mi. Ìfẹ́ tí kì í yẹ̀ tí o fi hàn lọ́tẹ̀ yìí dáa ju ti ìgbà àkọ́kọ́ lọ, torí pé o ò lọ wá ọ̀dọ́kùnrin, ì báà jẹ́ olówó tàbí tálákà.
11 Ọmọ mi, má bẹ̀rù. Gbogbo ohun tí o sọ ni màá ṣe fún ọ, kò kúkú sí ẹni tí kò mọ̀ ní ìlú yìí pé obìnrin àtàtà ni ọ́.
12 Òótọ́ ni pé olùtúnrà ni mí, àmọ́ olùtúnrà kan wà tó bá ọ tan jù mí lọ.
13 Dúró síbí ní alẹ́ yìí, bó bá tún ọ rà ní àárọ̀ ọ̀la, kò burú! Jẹ́ kó tún ọ rà. Àmọ́ bí kò bá fẹ́ tún ọ rà, bí Jèhófà ti ń bẹ, màá tún ọ rà. Torí náà, sùn síbí di àárọ̀.”
14 Ó sì sùn síbi ẹsẹ̀ rẹ̀ títí di àárọ̀, lẹ́yìn náà, ó dìde kí ilẹ̀ tó mọ́ kí ẹnikẹ́ni má bàa rí i. Bóásì wá sọ pé: “Má ṣe jẹ́ kí ẹnì kankan mọ̀ pé obìnrin kan wá sí ibi ìpakà.”
15 Ó tún sọ fún un pé: “Mú ìborùn rẹ wá, kí o sì tẹ́ ẹ.” Torí náà, ó tẹ́ ẹ, ọkùnrin náà sì wọn ọkà bálì òṣùwọ̀n mẹ́fà sínú ìborùn náà, ó sì gbé e rù ú. Lẹ́yìn èyí, ọkùnrin náà lọ sínú ìlú.
16 Rúùtù lọ sọ́dọ̀ ìyá ọkọ rẹ̀, ìyá ọkọ rẹ̀ sì bi í pé: “Báwo nibi tí o lọ, ọmọ mi?” Ó sì sọ gbogbo ohun tí ọkùnrin náà ṣe fún un.
17 Ó tún sọ pé: “Ó fún mi ní ọkà bálì òṣùwọ̀n mẹ́fà yìí, ó wá sọ fún mi pé, ‘Má pa dà sọ́dọ̀ ìyá ọkọ rẹ lọ́wọ́ òfo.’”
18 Torí náà, Náómì sọ pé: “Jókòó síbí, ọmọ mi, títí wàá fi mọ ibi tí ọ̀rọ̀ náà máa já sí, torí ọkùnrin náà kò ní sinmi títí yóò fi yanjú ọ̀rọ̀ náà lónìí.”
4 Bóásì wá lọ sí ẹnubodè ìlú, ó sì jókòó síbẹ̀. Sì wò ó, olùtúnrà tí Bóásì sọ̀rọ̀ rẹ̀ ń kọjá lọ. Ni Bóásì bá sọ pé: “Èèyàn mi, wá jókòó.” Torí náà, ó yà, ó sì jókòó.
2 Bóásì sì pe mẹ́wàá lára àwọn àgbààgbà ìlú náà, ó sọ pé: “Ẹ jókòó.” Wọ́n sì jókòó.
3 Bóásì wá sọ fún olùtúnrà náà pé: “Ó di dandan pé kí Náómì tó pa dà láti ilẹ̀ Móábù ta ilẹ̀ Élímélékì arákùnrin wa.
4 Torí náà, mo rò pé ó yẹ kí n sọ fún ọ nípa rẹ̀ pé, ‘Rà á níṣojú àwọn ará ìlú àti àwọn àgbààgbà àwọn èèyàn mi. Tí o bá máa tún un rà, tún un rà. Ṣùgbọ́n tí o kò bá ní tún un rà, jọ̀ọ́ sọ fún mi, kí n lè mọ̀, torí ìwọ lo lẹ́tọ̀ọ́ láti tún un rà, èmi ló sì tẹ̀ lé ọ.’” Ó dáhùn pé: “Màá tún un rà.”
5 Torí náà, Bóásì sọ pé: “Ní ọjọ́ tí o bá ra ilẹ̀ náà lọ́wọ́ Náómì, o tún gbọ́dọ̀ rà á lọ́wọ́ Rúùtù ará Móábù, aya ọkùnrin tó ti kú náà, kí o lè dá orúkọ ọkùnrin tó ti kú náà pa dà sórí ogún rẹ̀.”
6 Olùtúnrà náà fèsì pé: “Mi ò lè tún un rà, torí kí n má bàa run ogún tèmi. Mo yọ̀ǹda fún ọ láti tún un rà, torí mi ò ní lè tún un rà.”
7 Nígbà àtijọ́ ní Ísírẹ́lì, ohun tí wọ́n máa ń ṣe láti mọ ẹni tó ní ẹ̀tọ́ láti ṣe àtúnrà àti pàṣípààrọ̀ kí wọ́n lè fìdí káràkátà èyíkéyìí múlẹ̀ ni pé: Ẹnì kan ní láti bọ́ bàtà rẹ̀, kó sì fún ẹnì kejì. Bí wọ́n ṣe máa ń fìdí àdéhùn múlẹ̀ ní Ísírẹ́lì nìyẹn.
8 Torí náà, nígbà tí olùtúnrà náà sọ fún Bóásì pé, “Ìwọ ni kí o rà á,” ó bọ́ bàtà rẹ̀.
9 Bóásì wá sọ fún àwọn àgbààgbà àti gbogbo èèyàn náà pé: “Ẹ̀yin ni ẹlẹ́rìí mi lónìí pé mò ń ra gbogbo ohun tó jẹ́ ti Élímélékì àti gbogbo ohun tó jẹ́ ti Kílíónì àti Málónì lọ́wọ́ Náómì.
10 Mo tún ń fi Rúùtù ará Móábù, ìyàwó Málónì, ṣe aya kí n lè dá orúkọ ọkùnrin tó ti kú náà pa dà sórí ogún rẹ̀, kí orúkọ ọkùnrin tó ti kú náà má bàa pa rẹ́ ní ìdílé rẹ̀, kó má sì pa rẹ́ ní ẹnubodè ìlú. Ẹ̀yin ni ẹlẹ́rìí mi lónìí.”
11 Torí náà, gbogbo àwọn tó wà ní ẹnubodè ìlú àti àwọn àgbààgbà sọ pé: “Àwa jẹ́rìí sí i! Kí Jèhófà jẹ́ kí ìyàwó tó máa tó wọ ilé rẹ dà bíi Réṣẹ́lì àti Líà, àwọn méjì tó kọ́ ilé Ísírẹ́lì. Kí nǹkan máa lọ dáadáa fún ọ ní Éfúrátà, kí o sì ní orúkọ rere ní Bẹ́tílẹ́hẹ́mù.
12 Kí ọmọ tí Jèhófà yóò fún ọ látọ̀dọ̀ obìnrin yìí mú kí ilé rẹ dà bí ilé Pérésì, tí Támárì bí fún Júdà.”
13 Lẹ́yìn náà, Bóásì fẹ́ Rúùtù, ó sì di ìyàwó rẹ̀. Ó bá a ní àṣepọ̀, Jèhófà jẹ́ kó lóyún, ó sì bí ọmọkùnrin kan.
14 Àwọn obìnrin wá ń sọ fún Náómì pé: “Jèhófà ni ìyìn yẹ, òun ló jẹ́ kí o rí olùtúnrà lónìí. Kí òkìkí ọmọ náà kàn ní Ísírẹ́lì!
15 Ó ti mú kí o lókun, yóò sì tọ́jú rẹ tí o bá darúgbó, torí ìyàwó ọmọ rẹ ló bí i. Ìyàwó náà nífẹ̀ẹ́ rẹ, ó sì sàn fún ọ ju ọmọkùnrin méje lọ.”
16 Náómì gbé ọmọ náà sí àyà rẹ̀, ó sì ń tọ́jú rẹ̀.
17 Ìgbà náà ni àwọn obìnrin tó wà ládùúgbò fún ọmọ náà ní orúkọ. Wọ́n sọ pé, “Náómì ti ní ọmọkùnrin kan.” Wọ́n sì pe orúkọ rẹ̀ ní Óbédì. Òun ló wá bí Jésè, bàbá Dáfídì.
18 Ìlà ìdílé Pérésì nìyí: Pérésì bí Hésírónì;
19 Hésírónì bí Rámù; Rámù bí Ámínádábù;
20 Ámínádábù bí Náṣónì; Náṣónì bí Sálímọ́nì;
21 Sálímọ́nì bí Bóásì; Bóásì bí Óbédì;
22 Óbédì bí Jésè; Jésè sì bí Dáfídì.
1 Ọkùnrin kan wà, ó wá láti ìlú Ramataimu-sófíímù ní agbègbè olókè Éfúrémù, orúkọ rẹ̀ ni Ẹlikénà, ọmọ Jéróhámù, ọmọ Élíhù, ọmọ Tóhù, ọmọ Súfì, ó jẹ́ ará Éfúrémù.
2 Ó ní ìyàwó méjì, ọ̀kan ń jẹ́ Hánà, èkejì sì ń jẹ́ Pẹ̀nínà. Pẹ̀nínà bí àwọn ọmọ, ṣùgbọ́n Hánà kò bímọ.
3 Lọ́dọọdún, ọkùnrin yẹn máa ń lọ láti ìlú rẹ̀ sí Ṣílò láti jọ́sìn, kó sì rúbọ sí Jèhófà Ọlọ́run àwọn ọmọ ogun. Ibẹ̀ ni àwọn ọmọkùnrin Élì méjèèjì, Hófínì àti Fíníhásì ti ń ṣe iṣẹ́ àlùfáà fún Jèhófà.
4 Lọ́jọ́ kan tí Ẹlikénà rúbọ, ó pín lára ẹran tó fi rúbọ fún Pẹ̀nínà ìyàwó rẹ̀ àti gbogbo ọmọkùnrin rẹ̀ àti ọmọbìnrin rẹ̀,
5 ṣùgbọ́n ó fún Hánà ní ìpín kan tó ṣàrà ọ̀tọ̀, torí pé Hánà ló fẹ́ràn jù, àmọ́ Jèhófà kò tíì fún Hánà ní ọmọ.
6 Yàtọ̀ síyẹn, orogún rẹ̀ ń pẹ̀gàn rẹ̀ ṣáá kó lè múnú bí i nítorí pé Jèhófà kò tíì fún un ní ọmọ.
7 Ohun tó máa ń ṣe nìyẹn lọ́dọọdún, nígbàkigbà tí Hánà bá lọ sí ilé Jèhófà, orogún rẹ̀ máa ń pẹ̀gàn rẹ̀ débi pé ńṣe ló máa ń sunkún, tí kò sì ní jẹun.
8 Àmọ́ Ẹlikénà ọkọ rẹ̀ sọ fún un pé: “Hánà, kí ló ń pa ẹ́ lẹ́kún, kí ló dé tó ò jẹun, kí ló ń bà ẹ́ nínú jẹ́? Ṣé mi ò sàn ju ọmọkùnrin mẹ́wàá lọ fún ọ ni?”
9 Nígbà náà, Hánà dìde lẹ́yìn tí wọ́n ti parí jíjẹ àti mímu ní Ṣílò. Ní àkókò yẹn, àlùfáà Élì jókòó lórí ìjókòó tó wà lẹ́gbẹ̀ẹ́ òpó ilẹ̀kùn tẹ́ńpìlì Jèhófà.
10 Inú Hánà bà jẹ́ gan-an, ó bẹ̀rẹ̀ sí í gbàdúrà sí Jèhófà, ó sì ń sunkún tẹ̀dùntẹ̀dùn.
11 Ó wá jẹ́ ẹ̀jẹ́ yìí pé: “Jèhófà Ọlọ́run àwọn ọmọ ogun, tí o bá bojú wo ìnira tó dé bá ìránṣẹ́ rẹ, tí o rántí mi, tí o kò gbàgbé ìránṣẹ́ rẹ, tí o sì fún ìránṣẹ́ rẹ ní ọmọ ọkùnrin, ṣe ni màá fi fún Jèhófà ní gbogbo ọjọ́ ayé rẹ̀, abẹ kò sì ní kan orí rẹ̀.”
12 Ní gbogbo àkókò tó fi ń gbàdúrà níwájú Jèhófà, Élì ń wo ẹnu rẹ̀.
13 Hánà ń gbàdúrà nínú ọkàn rẹ̀, ètè rẹ̀ nìkan ló ń mì, a kò sì gbọ́ ohùn rẹ̀. Torí náà, Élì rò pé ó mutí yó ni.
14 Élì sọ fún un pé: “Ìgbà wo ni ọtí máa tó dá lójú rẹ? Má mutí mọ́.”
15 Ni Hánà bá dáhùn pé: “Kò rí bẹ́ẹ̀, olúwa mi! Ìdààmú ńlá ló bá mi; kì í ṣe pé mo mu wáìnì tàbí ọtí kankan, ohun tó wà lọ́kàn mi ni mò ń tú jáde níwájú Jèhófà.
16 Má rò pé obìnrin tí kò ní láárí ni ìránṣẹ́ rẹ, àdúrà ni mò ń gbà títí di báyìí nítorí ìrora àti ìdààmú ńlá tó dé bá mi.”
17 Ni Élì bá dáhùn pé: “Máa lọ ní àlàáfíà, kí Ọlọ́run Ísírẹ́lì sì fún ọ ní ohun tí o béèrè lọ́wọ́ rẹ̀.”
18 Hánà fèsì pé: “Kí ìránṣẹ́ rẹ rí ojú rere lọ́dọ̀ rẹ.” Obìnrin náà sì bá tirẹ̀ lọ, ó jẹun, kò sì kárí sọ mọ́.
19 Lẹ́yìn náà, wọ́n dìde ní àárọ̀ kùtù, wọ́n forí balẹ̀ níwájú Jèhófà, wọ́n sì pa dà sí ilé wọn ní Rámà. Ẹlikénà ní ìbálòpọ̀ pẹ̀lú Hánà ìyàwó rẹ̀, Jèhófà sì ṣíjú àánú wò ó.
20 Láàárín ọdún kan, Hánà lóyún, ó bí ọmọkùnrin kan, ó sì pe orúkọ rẹ̀ ní Sámúẹ́lì, torí ó sọ pé, “ọwọ́ Jèhófà ni mo ti béèrè rẹ̀.”
21 Nígbà tó yá, Ẹlikénà àti gbogbo agbo ilé rẹ̀ lọ láti rú ẹbọ ọdọọdún sí Jèhófà, kí ó sì mú ọrẹ tí ó jẹ́jẹ̀ẹ́ wá.
22 Àmọ́ Hánà kò lọ, torí ó sọ fún ọkọ rẹ̀ pé: “Gbàrà tí mo bá ti gba ọmú lẹ́nu ọmọdékùnrin náà, màá mú un wá, á fara hàn níwájú Jèhófà, á sì máa gbé ibẹ̀ láti ìgbà náà lọ.”
23 Ẹlikénà ọkọ rẹ̀ sọ fún un pé: “Ohun tí o bá mọ̀ pé ó dára jù ni kí o ṣe. Dúró sí ilé títí wàá fi gba ọmú lẹ́nu rẹ̀. Kí Jèhófà jẹ́ kó rí bí o ṣe sọ.” Torí náà, obìnrin náà dúró sí ilé, ó sì ń tọ́jú ọmọ rẹ̀ títí ó fi gba ọmú lẹ́nu rẹ̀.
24 Gbàrà tó gba ọmú lẹ́nu ọmọ náà, ó mú un lọ sí Ṣílò pẹ̀lú akọ màlúù ọlọ́dún mẹ́ta àti ìyẹ̀fun tó kún òṣùwọ̀n eéfà kan àti ìṣà wáìnì ńlá kan. Ó wá sí ilé Jèhófà ní Ṣílò, ó sì mú ọmọdékùnrin náà dání.
25 Wọ́n pa akọ màlúù náà, wọ́n sì mú ọmọdékùnrin náà wá sọ́dọ̀ Élì.
26 Hánà wá sọ fún Élì pé: “Jọ̀ọ́, olúwa mi! Bí o ti wà láàyè, olúwa mi, èmi ni obìnrin tó dúró lẹ́gbẹ̀ẹ́ rẹ ní ibí yìí láti gbàdúrà sí Jèhófà.
27 Ọmọdékùnrin yìí ni mo gbàdúrà nípa rẹ̀, Jèhófà sì fún mi ní ohun tí mo béèrè lọ́wọ́ rẹ̀.
28 Èmi náà sì wá láti fi í fún Jèhófà. Gbogbo ọjọ́ ayé rẹ̀ ló máa fi jẹ́ ti Jèhófà.” Ọkùnrin náà sì forí balẹ̀ níbẹ̀ fún Jèhófà.
2 Nígbà náà, Hánà gbàdúrà pé: “Ọkàn mi yọ̀ nínú Jèhófà; Jèhófà ti fún mi lágbára. Ẹnu mi gbọ̀rọ̀ lójú àwọn ọ̀tá mi, Nítorí àwọn iṣẹ́ ìgbàlà rẹ ń mú inú mi dùn.
2 Kò sí ẹni tí ó mọ́ bíi Jèhófà, Kò sí ẹlòmíràn, àfi ìwọ, Kò sì sí àpáta tí ó dà bí Ọlọ́run wa.
3 Ẹ má ṣe máa fọ́nnu; Ẹ má ṣe jẹ́ kí ọ̀rọ̀ ìgbéraga ti ẹnu yín jáde, Nítorí Jèhófà jẹ́ Ọlọ́run ìmọ̀, Òun sì ni ó ń ṣàyẹ̀wò nǹkan lọ́nà tó tọ́.
4 Ọfà àwọn alágbára ọkùnrin ti ṣẹ́ sí wẹ́wẹ́, Ṣùgbọ́n àwọn tó ń kọsẹ̀ ni a ti fún ní agbára.
5 Àwọn tó ń jẹ àjẹyó á fi ara wọn ṣe alágbàṣe nítorí oúnjẹ, Àmọ́ ebi ò ní pa àwọn tí ebi ń pa mọ́. Ẹni tó ya àgàn ti bímọ méje, Àmọ́ ẹni tó ní ọmọ púpọ̀ ti wá di aláìlọ́mọ.
6 Jèhófà ń pani, ó sì ń dá ẹ̀mí ẹni sí; Ó múni sọ̀ kalẹ̀ lọ sínú Isà Òkú, ó sì ń gbéni dìde.
7 Jèhófà ń sọni di aláìní, ó sì ń sọni di ọlọ́rọ̀; Ó ń rẹni wálẹ̀, ó sì ń gbéni ga.
8 Ó ń gbé aláìní dìde látinú eruku; Ó ń gbé tálákà dìde látinú eérú, Láti mú kí wọ́n jókòó pẹ̀lú àwọn olórí, Ó fún wọn ní ìjókòó iyì. Ti Jèhófà ni àwọn ìpìlẹ̀ ayé, Ó sì gbé ilẹ̀ tó ń mú èso jáde ka orí wọn.
9 Ó ń dáàbò bo ìṣísẹ̀ àwọn adúróṣinṣin rẹ̀, Ṣùgbọ́n a ó pa àwọn ẹni burúkú lẹ́nu mọ́ nínú òkùnkùn, Nítorí kì í ṣe nípa agbára ni èèyàn fi ń borí.
10 Jèhófà yóò fọ́ àwọn tó ń bá a jà sí wẹ́wẹ́; Yóò sán ààrá lù wọ́n láti ọ̀run. Jèhófà yóò ṣe ìdájọ́ títí dé gbogbo ìkángun ayé, Yóò fún ọba rẹ̀ ní agbára Yóò sì gbé ìwo ẹni àmì òróró rẹ̀ ga.”
11 Ìgbà náà ni Ẹlikénà lọ sí ilé rẹ̀ ní Rámà, àmọ́ ọmọdékùnrin náà di òjíṣẹ́ Jèhófà níwájú àlùfáà Élì.
12 Àwọn ọmọkùnrin Élì jẹ́ èèyàn burúkú; wọn ò ka Jèhófà sí.
13 Ohun tí wọ́n ń ṣe sí ìpín tó tọ́ sí àwọn àlùfáà látọ̀dọ̀ àwọn èèyàn nìyí: Nígbàkigbà tí ọkùnrin èyíkéyìí bá ń rú ẹbọ, ìránṣẹ́ àlùfáà máa wá pẹ̀lú àmúga oníga mẹ́ta lọ́wọ́ rẹ̀, nígbà tí ẹran náà ṣì ń hó lórí iná,
14 á sì tì í bọ inú agbada tàbí ìkòkò oníga méjì tàbí ìkòkò irin tàbí ìkòkò oníga kan. Ohunkóhun tí àmúga náà bá mú wá sókè ni àlùfáà yóò mú. Bí wọ́n ṣe ń ṣe nìyẹn ní Ṣílò sí gbogbo àwọn ọmọ Ísírẹ́lì tó ń wá síbẹ̀.
15 Bákan náà, kí ọkùnrin tó ń rú ẹbọ tó mú ọ̀rá rú èéfín rárá, ìránṣẹ́ àlùfáà máa wá, á sì sọ fún un pé: “Fún àlùfáà ní ẹran tó máa yan. Kò ní gba ẹran bíbọ̀ lọ́wọ́ rẹ, àfi ẹran tútù.”
16 Nígbà tí ọkùnrin náà bá sọ fún un pé: “Jẹ́ kí wọ́n kọ́kọ́ mú ọ̀rá rú èéfín ná, lẹ́yìn ìyẹn, kí o mú ohun tí ọkàn rẹ bá fẹ́.” Àmọ́ á sọ pé: “Rárá, fún mi báyìí-báyìí; àìjẹ́ bẹ́ẹ̀, màá mú un tipátipá!”
17 Nípa bẹ́ẹ̀, ẹ̀ṣẹ̀ àwọn ìránṣẹ́ náà wá pọ̀ gan-an níwájú Jèhófà, nítorí àwọn ọkùnrin náà hùwà àìlọ́wọ̀ sí ọrẹ Jèhófà.
18 Sámúẹ́lì sì ń ṣe ìránṣẹ́ níwájú Jèhófà, ó wọ éfódì tí a fi aṣọ ọ̀gbọ̀ ṣe, bó tiẹ̀ jẹ́ pé ọmọdékùnrin ni.
19 Bákan náà, ìyá rẹ̀ máa ń dá aṣọ àwọ̀lékè kékeré tí kò lápá fún un, a sì mú un wá fún un lọ́dọọdún nígbà tí òun àti ọkọ rẹ̀ bá wá láti rú ẹbọ ọdọọdún.
20 Élì súre fún Ẹlikénà àti ìyàwó rẹ̀, ó sọ pé: “Kí Jèhófà fún ọ ní ọmọ láti ọ̀dọ̀ ìyàwó yìí kí ó lè dípò èyí tí ẹ fún Jèhófà.” Wọ́n sì pa dà lọ sílé.
21 Jèhófà ṣíjú àánú wo Hánà, ó wá lóyún, ó sì bí ọmọkùnrin mẹ́ta sí i àti ọmọbìnrin méjì. Ọmọdékùnrin náà Sámúẹ́lì sì ń dàgbà níwájú Jèhófà.
22 Élì ti darúgbó gan-an, àmọ́ ó ti gbọ́ gbogbo ohun tí àwọn ọmọ rẹ̀ ń ṣe sí gbogbo Ísírẹ́lì àti bí wọ́n ṣe ń bá àwọn obìnrin tó ń sìn ní ẹnu ọ̀nà àgọ́ ìpàdé sùn.
23 Ó sì máa ń sọ fún wọn pé: “Kí ló dé tí ẹ̀ ń ṣe gbogbo nǹkan yìí? Ohun tí mò ń gbọ́ nípa yín látọ̀dọ̀ gbogbo èèyàn kò dáa.
24 Kò dáa bẹ́ẹ̀, ẹ̀yin ọmọ mi, ìròyìn tí mò ń gbọ́ tí wọ́n ń sọ láàárín àwọn èèyàn Jèhófà kò dáa.
25 Bí èèyàn bá ṣẹ èèyàn bíi tirẹ̀, ẹnì kan lè bá a bẹ Jèhófà; àmọ́ tó bá jẹ́ pé Jèhófà ni èèyàn ṣẹ̀, ta ló máa gbàdúrà fún un?” Ṣùgbọ́n wọn kò fetí sí bàbá wọn, nítorí pé Jèhófà ti pinnu láti pa wọ́n.
26 Ní gbogbo àkókò yìí, ọmọdékùnrin náà Sámúẹ́lì ń dàgbà sí i, ó sì túbọ̀ ń rí ojú rere Jèhófà àti ti àwọn èèyàn.
27 Èèyàn Ọlọ́run kan wá sọ́dọ̀ Élì, ó sì sọ fún un pé: “Ohun tí Jèhófà sọ nìyí: ‘Ǹjẹ́ mi ò fara han ilé baba rẹ nígbà tí wọ́n wà ní Íjíbítì, tí wọ́n jẹ́ ẹrú ní ilé Fáráò?
28 Mo sì yàn án nínú gbogbo ẹ̀yà Ísírẹ́lì láti ṣe àlùfáà fún mi, kó máa gòkè lọ sórí pẹpẹ mi láti rú ẹbọ, kó máa sun tùràrí, kó sì máa wọ éfódì níwájú mi. Mo sì fún ilé baba ńlá rẹ ní gbogbo àwọn ẹbọ tí àwọn ọmọ Ísírẹ́lì fi iná sun.
29 Kí ló dé tí ẹ kò ka ẹbọ mi sí àti ọrẹ mi tí mo pa láṣẹ ní ibùgbé mi? Kí ló dé tí ò ń bọlá fún àwọn ọmọkùnrin rẹ jù mí lọ, tí ẹ̀ ń fi apá tó dára jù lọ lára gbogbo ọrẹ àwọn èèyàn mi Ísírẹ́lì bọ́ ara yín sanra?
30 “‘Ìdí nìyẹn tí Jèhófà Ọlọ́run Ísírẹ́lì fi sọ pé: “Lóòótọ́, mo sọ pé ilé rẹ àti ilé baba ńlá rẹ yóò máa sìn níwájú mi nígbà gbogbo.” Ṣùgbọ́n ní báyìí, Jèhófà sọ pé: “Kò ní rí bẹ́ẹ̀ mọ́, nítorí pé àwọn tó ń bọlá fún mi ni màá bọlá fún, àmọ́ màá kórìíra àwọn tí kò kà mí sí.”
31 Wò ó! Ọjọ́ ń bọ̀ tí màá gba agbára rẹ àti ti ilé baba rẹ, tí ẹnì kankan nínú ilé rẹ kò fi ní dàgbà.
32 Bí mo ti ń ṣe rere fún Ísírẹ́lì, alátakò ni wàá máa rí nínú ibùgbé mi, kò tún ní sí ẹni tó máa dàgbà nínú ilé rẹ mọ́ láé.
33 Èèyàn rẹ tí mi ò mú kúrò lẹ́nu sísìn níbi pẹpẹ mi yóò mú kí ojú rẹ di bàìbàì, yóò sì kó ẹ̀dùn ọkàn bá ọ, idà àwọn èèyàn ló máa pa èyí tó pọ̀ jù lára àwọn ará ilé rẹ.
34 Ohun tó máa ṣẹlẹ̀ sí àwọn ọmọkùnrin rẹ méjèèjì, Hófínì àti Fíníhásì yóò jẹ́ àmì fún ọ: Ọjọ́ kan náà ni àwọn méjèèjì máa kú.
35 Nígbà náà, màá yan àlùfáà olóòótọ́ kan fún ara mi. Ohun tí ọkàn mi bá fẹ́ ni á sì máa ṣe; màá kọ́ ilé kan tó máa wà pẹ́ títí fún un, á sì máa sìn níwájú ẹni àmì òróró mi nígbà gbogbo.
36 Ẹnikẹ́ni tó bá ṣẹ́ kù nínú ilé rẹ yóò wá, yóò sì tẹrí ba fún un, yóò bẹ̀ ẹ́ pé kó fún òun ní iṣẹ́, kó lè rí owó díẹ̀ àti ìṣù búrẹ́dì, yóò sì sọ pé: “Jọ̀ọ́, fi mí sí ìdí ọ̀kan nínú iṣẹ́ àwọn àlùfáà, kí n lè máa rí búrẹ́dì jẹ.”’”
3 Ní gbogbo àkókò yìí, ọmọdékùnrin náà Sámúẹ́lì ń ṣe ìránṣẹ́ fún Jèhófà níwájú Élì, àmọ́ ọ̀rọ̀ látọ̀dọ̀ Jèhófà ṣọ̀wọ́n lásìkò yẹn; ìran rírí kò sì wọ́pọ̀.
2 Lọ́jọ́ kan, Élì ń sùn nínú yàrá rẹ̀, ojú rẹ̀ ti di bàìbàì; kò sì lè rí nǹkan kan.
3 Wọn kò tíì pa fìtílà Ọlọ́run, Sámúẹ́lì sì ń sùn nínú tẹ́ńpìlì Jèhófà, níbi tí Àpótí Ọlọ́run wà.
4 Jèhófà pe Sámúẹ́lì. Ó sì dáhùn pé: “Èmi nìyí.”
5 Ó sáré lọ sọ́dọ̀ Élì, ó sì sọ pé: “Èmi nìyí, torí o pè mí.” Àmọ́ ó sọ pé: “Mi ò pè ọ́. Pa dà lọ sùn.” Torí náà, ó lọ sùn.
6 Jèhófà pè é lẹ́ẹ̀kan sí i pé: “Sámúẹ́lì!” Torí náà, Sámúẹ́lì dìde, ó sì lọ sọ́dọ̀ Élì, ó sọ pé: “Èmi nìyí, torí o pè mí.” Àmọ́ ó sọ pé: “Mi ò pè ọ́, ọmọ mi. Pa dà lọ sùn.”
7 (Sámúẹ́lì kò tíì mọ Jèhófà dáadáa, nítorí Jèhófà kò tíì bẹ̀rẹ̀ sí í bá a sọ̀rọ̀.)
8 Nítorí náà, Jèhófà tún pè é ní ìgbà kẹta pé: “Sámúẹ́lì!” Ó tún dìde, ó lọ sọ́dọ̀ Élì, ó sì sọ̀ pé: “Èmi nìyí, torí o pè mí.” Élì wá mọ̀ pé Jèhófà ló ń pe ọmọdékùnrin náà.
9 Nítorí náà, Élì sọ fún Sámúẹ́lì pé: “Lọ sùn, bí ó bá tún pè ọ́, kí o sọ pé, ‘Sọ̀rọ̀, Jèhófà, nítorí ìránṣẹ́ rẹ ń gbọ́.’” Torí náà, Sámúẹ́lì lọ, ó sì sùn sí àyè rẹ̀.
10 Jèhófà wá, ó dúró níbẹ̀, ó sì pè é bíi ti àtẹ̀yìnwá pé: “Sámúẹ́lì, Sámúẹ́lì!” Sámúẹ́lì bá sọ pé: “Sọ̀rọ̀, nítorí ìránṣẹ́ rẹ ń gbọ́.”
11 Jèhófà sọ fún Sámúẹ́lì pé: “Wò ó! Màá ṣe ohun kan ní Ísírẹ́lì tó jẹ́ pé ẹnikẹ́ni tó bá gbọ́ nípa rẹ̀, etí rẹ̀ méjèèjì á hó yee.
12 Ní ọjọ́ yẹn, màá ṣe gbogbo ohun tí mo sọ nípa Élì àti nípa ilé rẹ̀, láti ìbẹ̀rẹ̀ dé òpin.
13 Sọ fún un pé màá ṣe ìdájọ́ tó máa wà títí láé fún ilé rẹ̀ nítorí ẹ̀ṣẹ̀ tí ó mọ̀ nípa rẹ̀, torí àwọn ọmọ rẹ̀ ń sọ̀rọ̀ òdì sí Ọlọ́run, àmọ́ kò bá wọn wí.
14 Ìdí nìyẹn tí mo fi búra fún ilé Élì pé ẹbọ tàbí ọrẹ kò ní lè pẹ̀tù sí ẹ̀ṣẹ̀ ilé Élì láé.”
15 Sámúẹ́lì sùn títí di àárọ̀, lẹ́yìn náà ó ṣí àwọn ilẹ̀kùn ilé Jèhófà. Ẹ̀rù ń ba Sámúẹ́lì láti sọ ìran náà fún Élì.
16 Ṣùgbọ́n Élì pe Sámúẹ́lì, ó ní: “Sámúẹ́lì, ọmọ mi!” Ó dáhùn pé: “Èmi nìyí.”
17 Ó bi í pé: “Ọ̀rọ̀ wo ló sọ fún ọ? Jọ̀wọ́, má fi pa mọ́ fún mi. Kí Ọlọ́run fi ìyà jẹ ọ́ gan-an, tí o bá fi ọ̀rọ̀ kan pa mọ́ fún mi nínú gbogbo ohun tó sọ fún ọ.”
18 Torí náà, Sámúẹ́lì sọ gbogbo ọ̀rọ̀ náà fún un, kò sì fi ohunkóhun pa mọ́ fún un. Élì sọ pé: “Jèhófà ni. Kí ó ṣe ohun tó dára ní ojú rẹ̀.”
19 Sámúẹ́lì ń dàgbà sí i, Jèhófà fúnra rẹ̀ wà pẹ̀lú rẹ̀, kò sì jẹ́ kí èyíkéyìí nínú gbogbo ọ̀rọ̀ rẹ̀ lọ láìṣẹ.
20 Gbogbo Ísírẹ́lì láti Dánì títí dé Bíá-ṣébà sì wá mọ̀ pé Sámúẹ́lì ti di wòlíì Jèhófà.
21 Jèhófà sì ń fara hàn ní Ṣílò, nítorí Jèhófà ti jẹ́ kí Sámúẹ́lì mọ òun ní Ṣílò nípasẹ̀ ọ̀rọ̀ Jèhófà.
5 Nígbà tí àwọn Filísínì gba Àpótí Ọlọ́run tòótọ́, wọ́n gbé e láti Ẹbinísà wá sí Áṣídódì.
2 Àwọn Filísínì gbé Àpótí Ọlọ́run tòótọ́ wá sínú ilé Dágónì, wọ́n sì gbé e sẹ́gbẹ̀ẹ́ Dágónì.
3 Nígbà tí àwọn ará Áṣídódì dìde ní kùtùkùtù ọjọ́ kejì, Dágónì ti ṣubú, ó sì dojú bolẹ̀ níwájú Àpótí Jèhófà. Torí náà, wọ́n gbé Dágónì, wọ́n sì dá a pa dà sí àyè rẹ̀.
4 Nígbà tí wọ́n dìde ní àárọ̀ kùtù ọjọ́ tó tẹ̀ lé e, Dágónì tún ti ṣubú, ó sì dojú bolẹ̀ níwájú Àpótí Jèhófà. Orí Dágónì àti àtẹ́lẹwọ́ rẹ̀ méjèèjì tí gé kúrò, wọ́n sì wà ní ibi àbáwọlé. Ibi tó dà bí ẹja lára rẹ̀ nìkan ló ṣẹ́ kù.
5 Ìdí nìyẹn tí àwọn àlùfáà Dágónì àti gbogbo àwọn tó ń wọnú ilé Dágónì kì í fi í tẹ ibi àbáwọlé Dágónì ní Áṣídódì títí di òní yìí.
6 Ọwọ́ Jèhófà le mọ́ àwọn ará Áṣídódì, ó kó ìyọnu bá wọn, ó sì ń fi jẹ̀díjẹ̀dí kọ lu Áṣídódì àti àwọn ìpínlẹ̀ rẹ̀.
7 Nígbà tí àwọn èèyàn Áṣídódì rí ohun tó ń ṣẹlẹ̀, wọ́n sọ pé: “Ẹ má ṣe jẹ́ kí Àpótí Ọlọ́run Ísírẹ́lì máa gbé pẹ̀lú wa, nítorí pé ọwọ́ rẹ̀ ti le mọ́ àwa àti Dágónì ọlọ́run wa.”
8 Nítorí náà, wọ́n ránṣẹ́ pe gbogbo àwọn alákòóso Filísínì jọ, wọ́n bi wọ́n pé: “Kí ni ká ṣe sí Àpótí Ọlọ́run Ísírẹ́lì?” Wọ́n fèsì pé: “Ẹ jẹ́ kí a gbé Àpótí Ọlọ́run Ísírẹ́lì lọ sí Gátì.” Torí náà, wọ́n gbé Àpótí Ọlọ́run Ísírẹ́lì lọ síbẹ̀.
9 Lẹ́yìn tí wọ́n gbé e dé ibẹ̀, ọwọ́ Jèhófà wá sórí ìlú náà, ó sì kó jìnnìjìnnì bá wọn. Ó fìyà jẹ àwọn èèyàn ìlú náà látorí ẹni kékeré dórí ẹni ńlá, jẹ̀díjẹ̀dí sì kọ lù wọ́n.
10 Nítorí náà, wọ́n gbé Àpótí Ọlọ́run tòótọ́ ránṣẹ́ sí Ẹ́kírónì, àmọ́ gbàrà tí Àpótí Ọlọ́run tòótọ́ dé Ẹ́kírónì, àwọn ará Ẹ́kírónì bẹ̀rẹ̀ sí í kígbe pé: “Yéè, wọ́n ti gbé Àpótí Ọlọ́run Ísírẹ́lì wá sọ́dọ̀ wa láti pa àwa àti àwọn èèyàn wa!”
11 Nítorí náà, wọ́n ránṣẹ́ pe gbogbo àwọn alákòóso Filísínì jọ, wọ́n sì sọ pé: “Ẹ gbé Àpótí Ọlọ́run Ísírẹ́lì kúrò lọ́dọ̀ wa, ẹ dá a pa dà sí àyè rẹ̀, kó má bàa pa àwa àti àwọn èèyàn wa.” Nítorí ìbẹ̀rù ikú ti gba gbogbo ìlú náà kan; ọwọ́ Ọlọ́run tòótọ́ sì ti le mọ́ àwọn èèyàn ibẹ̀,
12 jẹ̀díjẹ̀dí ti kọ lu àwọn tí kò tíì kú. Igbe ìlú náà fún ìrànlọ́wọ́ sì ti dé ọ̀run.
6 Oṣù méje ni Àpótí Jèhófà fi wà ní ìpínlẹ̀ àwọn Filísínì.
2 Àwọn Filísínì pe àwọn àlùfáà àti àwọn woṣẹ́woṣẹ́, wọ́n béèrè pé: “Kí ni ká ṣe sí Àpótí Jèhófà? Ẹ jẹ́ ká mọ bí a ṣe máa dá a pa dà sí àyè rẹ̀.”
3 Wọ́n fèsì pé: “Bí ẹ bá máa dá àpótí májẹ̀mú Jèhófà Ọlọ́run Ísírẹ́lì pa dà, ẹ má ṣe dá a pa dà láìsí ọrẹ. Ẹ gbọ́dọ̀ dá a pa dà pẹ̀lú ọrẹ ẹ̀bi. Ìgbà yẹn ni ara yín máa tó yá, tí ẹ sì máa mọ ìdí tí ọwọ́ rẹ̀ ṣì fi le mọ́ yín.”
4 Ni wọ́n bá béèrè pé: “Ọrẹ ẹ̀bi wo ni ká fi ránṣẹ́ sí i?” Wọ́n sọ pé: “Ẹ fi jẹ̀díjẹ̀dí wúrà márùn-ún àti eku wúrà márùn-ún ránṣẹ́, gẹ́gẹ́ bí iye àwọn alákòóso Filísínì, nítorí irú àjàkálẹ̀ àrùn kan náà ni ó kọ lu ẹnì kọ̀ọ̀kan yín àti àwọn alákòóso yín.
5 Ẹ ṣe àwọn ère jẹ̀díjẹ̀dí yín àti àwọn ère eku yín tó ń pa ilẹ̀ náà run, kí ẹ sì bọlá fún Ọlọ́run Ísírẹ́lì. Bóyá ó lè dẹ ọwọ́ rẹ̀ lára yín, lára ọlọ́run yín àti ilẹ̀ yín.
6 Kí nìdí tí ẹ ó fi mú kí ọkàn yín le bí Íjíbítì àti Fáráò ṣe mú kí ọkàn wọn le? Nígbà tí Ọlọ́run fìyà jẹ wọ́n, ńṣe ni wọ́n jẹ́ kí Ísírẹ́lì máa lọ, wọ́n sì lọ.
7 Ní báyìí, ẹ ṣètò kẹ̀kẹ́ tuntun kan àti abo màlúù méjì tó ní ọmọ, tí a kò ti àjàgà bọ̀ lọ́rùn rí. Kí ẹ wá so àwọn abo màlúù náà mọ́ kẹ̀kẹ́ náà, àmọ́ kí ẹ kó àwọn ọmọ màlúù náà kúrò lọ́dọ̀ wọn pa dà sílé.
8 Ẹ gbé Àpótí Jèhófà sórí kẹ̀kẹ́ náà, kí ẹ sì kó àwọn ère wúrà tí ẹ fẹ́ fi ránṣẹ́ sí i gẹ́gẹ́ bí ọrẹ ẹ̀bi sínú àpótí tó wà lẹ́gbẹ̀ẹ́ rẹ̀. Kí ẹ wá rán an lọ,
9 kí ẹ sì máa wò ó: Tó bá jẹ́ pé ọ̀nà Bẹti-ṣémẹ́ṣì ló lọ, ní ìpínlẹ̀ rẹ̀, á jẹ́ pé Ọlọ́run wọn ló fa ibi ńlá tó bá wa yìí. Àmọ́ tí kò bá rí bẹ́ẹ̀, a ó mọ̀ pé kì í ṣe ọwọ́ rẹ̀ ló kọ lù wá; ó kàn ṣèèṣì wáyé bẹ́ẹ̀ ni.”
10 Àwọn ọkùnrin náà ṣe bẹ́ẹ̀ gẹ́lẹ́. Wọ́n mú abo màlúù méjì tó ní ọmọ, wọ́n sì so wọ́n mọ́ kẹ̀kẹ́ náà, wọ́n kó àwọn ọmọ wọn sínú ọgbà ẹran nílé.
11 Lẹ́yìn náà, wọ́n gbé Àpótí Jèhófà sórí kẹ̀kẹ́ náà àti àpótí tí àwọn eku wúrà àti àwọn ère jẹ̀díjẹ̀dí wọn wà nínú rẹ̀.
12 Àwọn abo màlúù náà lọ tààràtà sí ọ̀nà Bẹti-ṣémẹ́ṣì. Ojú ọ̀nà ni wọ́n ń gbà lọ, tí wọ́n ń ké mùúù bí wọ́n ṣe ń lọ; wọn ò yà sí ọ̀tún tàbí sí òsì. Ní gbogbo àkókò yẹn, àwọn alákòóso Filísínì ń rìn tẹ̀ lé wọn títí dé ààlà Bẹti-ṣémẹ́ṣì.
13 Àwọn èèyàn Bẹti-ṣémẹ́ṣì ń kórè àlìkámà ní àfonífojì. Nígbà tí wọ́n gbójú sókè, tí wọ́n rí Àpótí náà, inú wọn dùn gan-an bí wọ́n ṣe rí i.
14 Kẹ̀kẹ́ náà wọnú pápá Jóṣúà ará Bẹti-ṣémẹ́ṣì, ó sì dúró síbẹ̀ lẹ́gbẹ̀ẹ́ òkúta ńlá kan. Wọ́n wá la igi kẹ̀kẹ́ náà sí wẹ́wẹ́, wọ́n sì fi àwọn abo màlúù náà rú ẹbọ sísun sí Jèhófà.
15 Àwọn ọmọ Léfì sọ Àpótí Jèhófà kalẹ̀ àti àpótí tó wà pẹ̀lú rẹ̀, èyí tí àwọn ohun tí wọ́n fi wúrà ṣe wà nínú rẹ̀, wọ́n sì gbé wọn sórí òkúta ńlá náà. Àwọn ọkùnrin Bẹti-ṣémẹ́ṣì rú àwọn ẹbọ sísun, wọ́n sì tún rú àwọn ẹbọ sí Jèhófà ní ọjọ́ yẹn.
16 Nígbà tí àwọn alákòóso Filísínì márààrún rí i, wọ́n pa dà sí Ẹ́kírónì ní ọjọ́ yẹn.
17 Àwọn jẹ̀díjẹ̀dí wúrà tí àwọn Filísínì fi ránṣẹ́ láti fi ṣe ọrẹ ẹ̀bi fún Jèhófà nìyí: ọ̀kan fún Áṣídódì, ọ̀kan fún Gásà, ọ̀kan fún Áṣíkẹ́lónì, ọ̀kan fún Gátì, ọ̀kan fún Ẹ́kírónì.
18 Iye àwọn eku wúrà náà jẹ́ iye gbogbo àwọn ìlú Filísínì tí wọ́n jẹ́ ti àwọn alákòóso márààrún, ìyẹn àwọn ìlú olódi àti àwọn abúlé tó wà ní ìgbèríko. Òkúta ńlá tí wọ́n gbé Àpótí Jèhófà lé sì jẹ́ ẹ̀rí títí di òní yìí ní pápá Jóṣúà ará Bẹti-ṣémẹ́ṣì.
19 Àmọ́ Ọlọ́run pa àwọn ọkùnrin Bẹti-ṣémẹ́ṣì, torí pé wọ́n wo Àpótí Jèhófà. Ó pa ẹgbẹ̀rún lọ́nà àádọ́ta ó lé àádọ́rin (50,070) lára àwọn èèyàn náà, wọ́n sì bẹ̀rẹ̀ sí í ṣọ̀fọ̀ nítorí pé Jèhófà ti pa wọ́n lọ rẹpẹtẹ.
20 Torí náà, àwọn èèyàn Bẹti-ṣémẹ́ṣì béèrè pé: “Ta ló lè dúró níwájú Jèhófà Ọlọ́run mímọ́ yìí, ọ̀dọ̀ ta ló sì máa lọ tí á fi kúrò lọ́dọ̀ wa?”
21 Ìgbà náà ni wọ́n rán àwọn òjíṣẹ́ sí àwọn tó ń gbé ní Kiriati-jéárímù pé: “Àwọn Filísínì ti dá Àpótí Jèhófà pa dà o. Ẹ wá gbé e lọ sọ́dọ̀ yín.”
8 Nígbà tí Sámúẹ́lì darúgbó, ó yan àwọn ọmọkùnrin rẹ̀ láti máa ṣe onídàájọ́ Ísírẹ́lì.
2 Orúkọ ọmọkùnrin rẹ̀ àkọ́bí ni Jóẹ́lì, orúkọ èkejì sì ni Ábíjà; wọ́n jẹ́ onídàájọ́ ní Bíá-ṣébà.
3 Àmọ́ àwọn ọmọ rẹ̀ kò tẹ̀ lé àpẹẹrẹ rẹ̀; ọkàn wọn ń fà sí jíjẹ èrè tí kò tọ́, wọ́n ń gba àbẹ̀tẹ́lẹ̀, wọ́n sì ń yí ìdájọ́ po.
4 Nígbà tó yá, gbogbo àgbààgbà Ísírẹ́lì kóra jọ, wọ́n sì wá sọ́dọ̀ Sámúẹ́lì ní Rámà.
5 Wọ́n sọ fún un pé: “Wò ó! O ti darúgbó, ṣùgbọ́n àwọn ọmọ rẹ kò tẹ̀ lé àpẹẹrẹ rẹ. Ní báyìí, yan ọba fún wa tí á máa ṣe ìdájọ́ wa bíi ti gbogbo orílẹ̀-èdè yòókù.”
6 Àmọ́, kò dùn mọ́ Sámúẹ́lì nínú bí wọ́n ṣe sọ pé: “Fún wa ní ọba tí á máa ṣe ìdájọ́ wa.” Sámúẹ́lì wá gbàdúrà sí Jèhófà,
7 Jèhófà sì sọ fún Sámúẹ́lì pé: “Fetí sí gbogbo ohun tí àwọn èèyàn náà sọ fún ọ; nítorí kì í ṣe ìwọ ni wọ́n kọ̀, àmọ́ èmi ni wọ́n kọ̀ ní ọba wọn.
8 Bí wọ́n ti ń ṣe láti ọjọ́ tí mo ti mú wọn jáde kúrò ní Íjíbítì ni wọ́n ń ṣe títí di òní yìí; wọ́n á fi mí sílẹ̀, wọ́n á sì lọ máa sin àwọn ọlọ́run míì, ohun kan náà ni wọ́n ń ṣe sí ọ báyìí.
9 Ní báyìí fetí sí wọn. Síbẹ̀, kìlọ̀ fún wọn gidigidi; sọ ohun tí ọba tó máa jẹ lé wọn lórí máa lẹ́tọ̀ọ́ láti gbà.”
10 Torí náà, Sámúẹ́lì sọ gbogbo ọ̀rọ̀ Jèhófà fún àwọn èèyàn tí wọ́n ní kí Sámúẹ́lì fún àwọn ní ọba.
11 Ó ní: “Ohun tí ọba tó bá jẹ lórí yín máa lẹ́tọ̀ọ́ láti gbà nìyí: Á mú àwọn ọmọkùnrin yín, á sì fi wọ́n sínú àwọn kẹ̀kẹ́ ẹṣin rẹ̀, á wá sọ wọ́n di agẹṣin rẹ̀, àwọn kan á sì ní láti máa sáré níwájú àwọn kẹ̀kẹ́ ẹṣin rẹ̀.
12 Á yan àwọn olórí ẹgbẹẹgbẹ̀rún àti àwọn olórí àràádọ́ta fún ara rẹ̀, àwọn kan á máa bá a túlẹ̀, wọ́n á máa bá a kórè, wọ́n á sì máa ṣe ohun ìjà fún un àti àwọn ohun èlò kẹ̀kẹ́ ẹṣin rẹ̀.
13 Á mú àwọn ọmọbìnrin yín, á sì sọ wọ́n di olùpo òróró ìpara, alásè àti olùṣe búrẹ́dì.
14 Á gba èyí tó dára jù lára àwọn oko yín àti àwọn ọgbà àjàrà yín àti àwọn oko ólífì yín, á sì fún àwọn ìránṣẹ́ rẹ̀.
15 Á gba ìdá mẹ́wàá àwọn oko ọkà yín àti àwọn ọgbà àjàrà yín, á sì fún àwọn òṣìṣẹ́ ààfin rẹ̀ àti àwọn ìránṣẹ́ rẹ̀.
16 Á gba àwọn ìránṣẹ́ yín lọ́kùnrin àti lóbìnrin, àwọn ọ̀wọ́ ẹran yín tó dára jù àti àwọn kẹ́tẹ́kẹ́tẹ́ yín, á sì máa lò wọ́n fún iṣẹ́ tirẹ̀.
17 Á gba ìdá mẹ́wàá agbo ẹran yín, ẹ ó sì di ìránṣẹ́ rẹ̀.
18 Ọjọ́ náà ń bọ̀ tí ẹ máa ké jáde nítorí ọba tí ẹ yàn fún ara yín, àmọ́ Jèhófà kò ní dá yín lóhùn ní ọjọ́ yẹn.”
19 Síbẹ̀, àwọn èèyàn náà kò fetí sí ohun tí Sámúẹ́lì sọ fún wọn, wọ́n ní: “Àní sẹ́, a ti pinnu láti ní ọba tiwa.
20 A ó sì wá dà bíi gbogbo orílẹ̀-èdè yòókù, ọba wa yóò sì máa ṣe ìdájọ́ wa, yóò máa darí wa, yóò sì máa jagun fún wa.”
21 Lẹ́yìn tí Sámúẹ́lì gbọ́ gbogbo ọ̀rọ̀ tí àwọn èèyàn náà sọ, ó tún ọ̀rọ̀ náà sọ fún Jèhófà.
22 Jèhófà sọ fún Sámúẹ́lì pé: “Fetí sí wọn, kí o sì fi ọba jẹ lé wọn lórí.” Sámúẹ́lì wá sọ fún àwọn ọkùnrin Ísírẹ́lì pé: “Kí kálukú yín pa dà sí ìlú rẹ̀.”
10 Ìgbà náà ni Sámúẹ́lì mú ṣágo òróró, ó sì da òróró inú rẹ̀ sórí Sọ́ọ̀lù. Ó fi ẹnu kò ó lẹ́nu, ó sì sọ pé: “Ǹjẹ́ Jèhófà kò ti fòróró yàn ọ́ ṣe aṣáájú lórí ogún rẹ̀?
2 Tí o bá ti kúrò lọ́dọ̀ mi lónìí, wàá rí ọkùnrin méjì nítòsí ibojì Réṣẹ́lì ní ìpínlẹ̀ Bẹ́ńjámínì tó wà ní Sélésà, wọ́n á sì sọ fún ọ pé, ‘A ti rí àwọn kẹ́tẹ́kẹ́tẹ́ tí o wá lọ, bàbá rẹ kò tiẹ̀ ronú nípa àwọn kẹ́tẹ́kẹ́tẹ́ náà mọ́, àmọ́ ní báyìí ó ti ń dààmú nípa yín. Ó sọ pé: “Kí ni màá ṣe nípa ọmọ mi?”’
3 Kí o sì lọ láti ibẹ̀ títí wàá fi dé ìdí igi ńlá tó wà ní Tábórì, ibẹ̀ ni wàá ti pàdé àwọn ọkùnrin mẹ́ta tó ń lọ sọ́dọ̀ Ọlọ́run tòótọ́ ní Bẹ́tẹ́lì, èkíní fa ọmọ ewúrẹ́ mẹ́ta dání, èkejì kó ìṣù búrẹ́dì mẹ́ta lọ́wọ́, ìkẹta sì gbé ìṣà wáìnì ńlá kan.
4 Wọ́n á béèrè àlàáfíà rẹ, wọ́n á sì fún ọ ní ìṣù búrẹ́dì méjì, kí o gbà á lọ́wọ́ wọn.
5 Lẹ́yìn náà, wàá dé òkè Ọlọ́run tòótọ́, níbi tí àwùjọ kan lára àwọn ọmọ ogun Filísínì wà. Tí o bá dé inú ìlú náà, wàá pàdé àwùjọ àwọn wòlíì tó ń sọ̀ kalẹ̀ bọ̀ láti ibi gíga, àwọn tó ń lo ohun ìkọrin olókùn tín-ín-rín àti ìlù tanboríìnì àti fèrè àti háàpù wà níwájú wọn, bí wọ́n ti ń sọ àsọtẹ́lẹ̀.
6 Ẹ̀mí Jèhófà yóò fún ọ lágbára, wàá máa sọ tẹ́lẹ̀ pẹ̀lú wọn, wàá sì yàtọ̀ sí ẹni tí o jẹ́ tẹ́lẹ̀.
7 Nígbà tí àmì wọ̀nyí bá ṣẹlẹ̀, ṣe gbogbo ohun tí o bá lè ṣe, torí pé Ọlọ́run tòótọ́ wà pẹ̀lú rẹ.
8 Lẹ́yìn náà, lọ sí Gílígálì kí n tó dé, màá sì wá bá ọ níbẹ̀ láti rú àwọn ẹbọ sísun àti àwọn ẹbọ ìrẹ́pọ̀. Ọjọ́ méje ni kí o fi dúró títí màá fi wá bá ọ. Ìgbà yẹn ni màá jẹ́ kí o mọ ohun ti wàá ṣe.”
9 Bí Sọ́ọ̀lù ṣe kúrò lọ́dọ̀ Sámúẹ́lì báyìí, Ọlọ́run bẹ̀rẹ̀ sí í yí i lọ́kàn pa dà kó lè di ẹni tó yàtọ̀, gbogbo àmì yìí sì ṣẹlẹ̀ ní ọjọ́ yẹn.
10 Nítorí náà, wọ́n lọ láti ibẹ̀ sórí òkè, àwùjọ àwọn wòlíì kan sì pàdé rẹ̀. Lọ́gán, ẹ̀mí Ọlọ́run fún un lágbára, ó sì bẹ̀rẹ̀ sí í sọ tẹ́lẹ̀ láàárín wọn.
11 Nígbà tí gbogbo àwọn tó mọ̀ ọ́n tẹ́lẹ̀ rí i tó ń sọ tẹ́lẹ̀ pẹ̀lú àwọn wòlíì, wọ́n ń sọ láàárín ara wọn pé: “Kí ló ṣẹlẹ̀ sí ọmọ Kíṣì? Ṣé Sọ́ọ̀lù náà wà lára àwọn wòlíì ni?”
12 Ni ọkùnrin kan láti ibẹ̀ bá sọ pé: “Ta tiẹ̀ ni bàbá wọn?” Torí náà, ó di ohun tí wọ́n ń sọ pé: “Ṣé Sọ́ọ̀lù náà wà lára àwọn wòlíì ni?”
13 Nígbà tí ó parí sísọ àsọtẹ́lẹ̀, ó wá sí ibi gíga.
14 Lẹ́yìn náà, arákùnrin bàbá Sọ́ọ̀lù sọ fún òun àti ìránṣẹ́ rẹ̀ pé: “Ibo ni ẹ lọ?” Ni ó bá sọ pé: “Àwọn kẹ́tẹ́kẹ́tẹ́ la wá lọ, àmọ́ a ò rí wọn, a wá lọ sọ́dọ̀ Sámúẹ́lì.”
15 Arákùnrin bàbá Sọ́ọ̀lù sọ pé: “Jọ̀ọ́, sọ fún mi, kí ni Sámúẹ́lì sọ fún yín?”
16 Sọ́ọ̀lù sọ fún arákùnrin bàbá rẹ̀ pé: “Ó sọ fún wa pé wọ́n ti rí àwọn kẹ́tẹ́kẹ́tẹ́ náà.” Àmọ́ Sọ́ọ̀lù kò sọ ohun tí Sámúẹ́lì sọ fún un nípa ipò ọba.
17 Sámúẹ́lì wá pe àwọn èèyàn náà jọ sọ́dọ̀ Jèhófà ní Mísípà,
18 ó sì sọ fún àwọn ọmọ Ísírẹ́lì pé: “Ohun tí Jèhófà Ọlọ́run Ísírẹ́lì sọ nìyí: ‘Èmi ló mú Ísírẹ́lì jáde kúrò ní Íjíbítì, tí mo sì gbà yín lọ́wọ́ Íjíbítì àti lọ́wọ́ gbogbo àwọn ìjọba tó ń ni yín lára.
19 Àmọ́ lónìí, ẹ ti kọ Ọlọ́run yín tó jẹ́ Olùgbàlà yín, tó gbà yín lọ́wọ́ gbogbo ibi àti wàhálà tó bá yín, ẹ sì sọ pé: “Àní sẹ́, fi ọba jẹ lórí wa.” Ní báyìí, ẹ dúró níwájú Jèhófà ní ẹ̀yà-ẹ̀yà àti ní ẹgbẹ̀rún-ẹgbẹ̀rún.’”
20 Torí náà, Sámúẹ́lì ní kí gbogbo ẹ̀yà Ísírẹ́lì sún mọ́ tòsí, a sì mú ẹ̀yà Bẹ́ńjámínì.
21 Lẹ́yìn náà, ó ní kí ẹ̀yà Bẹ́ńjámínì sún mọ́ tòsí ní ìdílé-ìdílé, a sì mú ìdílé àwọn Mátírì. Níkẹyìn, a mú Sọ́ọ̀lù ọmọ Kíṣì. Àmọ́ nígbà tí wọ́n wá a lọ, wọn ò rí i.
22 Torí náà, wọ́n wádìí lọ́dọ̀ Jèhófà pé: “Ṣé ọkùnrin náà ò tíì dé ni?” Jèhófà dáhùn pé: “Òun ló fara pa mọ́ sáàárín ẹrù níbẹ̀ yẹn.”
23 Nítorí náà, wọ́n sáré lọ mú un wá láti ibẹ̀. Nígbà tó dúró láàárín àwọn èèyàn náà, kò sí ẹnì kankan lára àwọn èèyàn náà tó ga dé èjìká rẹ̀.
24 Sámúẹ́lì sọ fún gbogbo àwọn èèyàn náà pé: “Ṣé ẹ rí ẹni tí Jèhófà yàn, pé kò sí ẹnì kankan tó dà bíi rẹ̀ láàárín gbogbo èèyàn?” Gbogbo àwọn èèyàn náà bẹ̀rẹ̀ sí í kígbe pé: “Kí ẹ̀mí ọba ó gùn o!”
25 Sámúẹ́lì sọ fún àwọn èèyàn náà nípa ohun tí ọba lẹ́tọ̀ọ́ láti máa gbà lọ́wọ́ wọn, ó kọ ọ́ sínú ìwé kan, ó sì fi í lélẹ̀ níwájú Jèhófà. Lẹ́yìn náà, Sámúẹ́lì ní kí gbogbo àwọn èèyàn náà máa lọ, kí kálukú lọ sí ilé rẹ̀.
26 Sọ́ọ̀lù pẹ̀lú lọ sí ilé rẹ̀ ní Gíbíà, àwọn jagunjagun tí Jèhófà ti fọwọ́ tọ́ ọkàn wọn sì bá a lọ.
27 Àmọ́ àwọn aláìníláárí kan sọ pé: “Ṣé eléyìí ló máa gbà wá?” Torí náà, wọ́n pẹ̀gàn rẹ̀, wọn kò sì mú ẹ̀bùn èyíkéyìí wá fún un. Àmọ́ kò sọ ohunkóhun nípa rẹ̀.
11 Nígbà náà, Náháṣì ará Ámónì wá pàgọ́ ti ìlú Jábéṣì ní Gílíádì. Gbogbo ọkùnrin Jábéṣì sì sọ fún Náháṣì pé: “Bá wa dá májẹ̀mú, a ó sì sìn ọ́.”
2 Náháṣì ará Ámónì fún wọn lésì pé: “Ohun tí mo lè fi bá yín dá májẹ̀mú ni pé: Màá yọ ojú ọ̀tún ẹnì kọ̀ọ̀kan yín jáde kí n lè dójú ti gbogbo Ísírẹ́lì.”
3 Àwọn àgbààgbà ìlú Jábéṣì fún un lésì pé: “Fún wa ní ọjọ́ méje, ká lè rán àwọn òjíṣẹ́ sí gbogbo ìpínlẹ̀ Ísírẹ́lì. Tí a ò bá wá rí ẹni gbà wá, a ó fi ara wa lé ọ lọ́wọ́.”
4 Nígbà tó yá, àwọn òjíṣẹ́ náà dé Gíbíà ìlú Sọ́ọ̀lù, wọ́n sọ ọ̀rọ̀ náà ní etí àwọn èèyàn, gbogbo àwọn èèyàn náà sì ń sunkún kíkankíkan.
5 Àmọ́ Sọ́ọ̀lù ń da ọ̀wọ́ ẹran bọ̀ láti pápá, ó sì sọ pé: “Kí ló ṣe àwọn èèyàn yìí? Kí ló ń pa wọ́n lẹ́kún?” Torí náà, wọ́n ròyìn ohun tí àwọn ọkùnrin Jábéṣì sọ fún un.
6 Bí Sọ́ọ̀lù ṣe gbọ́ ọ̀rọ̀ yìí, ẹ̀mí Ọlọ́run fún un lágbára, inú sì bí i gidigidi.
7 Torí náà, ó mú akọ màlúù méjì, ó gé wọn sí wẹ́wẹ́, ó sì fi wọ́n rán àwọn òjíṣẹ́ náà sí gbogbo ìpínlẹ̀ Ísírẹ́lì, wọ́n sọ pé: “Báyìí ni a máa ṣe sí màlúù ẹnikẹ́ni tí kò bá tẹ̀ lé Sọ́ọ̀lù àti Sámúẹ́lì!” Ìbẹ̀rù Jèhófà sì mú kí àwọn èèyàn náà jáde ní ìṣọ̀kan.
8 Nígbà náà, ó ka iye wọn ní Bésékì, àwọn ọmọ Ísírẹ́lì jẹ́ ọ̀kẹ́ mẹ́ẹ̀ẹ́dógún (300,000), àwọn ọkùnrin Júdà sì jẹ́ ọ̀kẹ́ kan ààbọ̀ (30,000).
9 Ni wọ́n bá sọ fún àwọn òjíṣẹ́ tó wá pé: “Ohun tí ẹ máa sọ fún àwọn èèyàn Jábéṣì ní Gílíádì nìyí, ‘Lọ́la, nígbà tí oòrùn bá mú, a máa gbà yín.’” Àwọn òjíṣẹ́ náà wá lọ sọ fún àwọn ọkùnrin Jábéṣì, inú wọn sì dùn gan-an.
10 Torí náà, àwọn ọkùnrin Jábéṣì sọ fún àwọn ọmọ Ámónì pé: “Lọ́la, a máa fi ara wa lé yín lọ́wọ́, kí ẹ ṣe ohun tó bá wù yín sí wa.”
11 Ní ọjọ́ kejì, Sọ́ọ̀lù pín àwọn èèyàn náà sí àwùjọ mẹ́ta, wọ́n lọ sí àárín ibùdó náà ní àkókò ìṣọ́ òwúrọ̀, wọ́n sì ń pa àwọn ọmọ Ámónì títí ọ̀sán fi pọ́n. Àwọn tó yè bọ́ fọ́n ká, tó fi jẹ́ pé kò sí méjì lára wọn tí ó wà pa pọ̀.
12 Àwọn èèyàn náà wá sọ fún Sámúẹ́lì pé: “Àwọn wo ló ń sọ pé, ‘Ṣé Sọ́ọ̀lù ló máa jẹ ọba lé wa lórí?’ Ẹ fi wọ́n lé wa lọ́wọ́, a ó sì pa wọ́n.”
13 Àmọ́ Sọ́ọ̀lù sọ pé: “A ò gbọ́dọ̀ pa ẹnikẹ́ni lónìí yìí, torí pé òní ni Jèhófà gba Ísírẹ́lì sílẹ̀.”
14 Lẹ́yìn náà, Sámúẹ́lì sọ fún àwọn èèyàn náà pé: “Ẹ wá kí a lọ sí Gílígálì láti fìdí ipò ọba náà múlẹ̀.”
15 Torí náà, gbogbo àwọn èèyàn náà lọ sí Gílígálì, wọ́n sì fi Sọ́ọ̀lù jẹ ọba níwájú Jèhófà ní Gílígálì. Wọ́n rú àwọn ẹbọ ìrẹ́pọ̀ níbẹ̀ níwájú Jèhófà, Sọ́ọ̀lù àti gbogbo èèyàn Ísírẹ́lì sì ṣe ayẹyẹ pẹ̀lú ìdùnnú ńlá.
12 Níkẹyìn, Sámúẹ́lì sọ fún gbogbo Ísírẹ́lì pé: “Ẹ wò ó, mo ti ṣe gbogbo ohun tí ẹ ní kí n ṣe, mo sì ti fi ọba jẹ lé yín lórí.
2 Ọba tí á máa darí yín rèé! Ní tèmi, mo ti darúgbó, mo sì ti hewú. Àwọn ọmọkùnrin mi wà lọ́dọ̀ yín, mo sì ti ń darí yín láti ìgbà èwe mi títí di òní yìí.
3 Èmi nìyí. Ẹ ta kò mí níwájú Jèhófà àti níwájú ẹni àmì òróró rẹ̀: Akọ màlúù tàbí kẹ́tẹ́kẹ́tẹ́ ta ni mo gbà rí? Àbí, ta ni mo lù ní jìbìtì tàbí tí mo ni lára? Ọwọ́ ta ni mo ti gba àbẹ̀tẹ́lẹ̀, tí màá fi gbé ojú mi sẹ́gbẹ̀ẹ́? Tó bá wà, màá san án pa dà fún yín.”
4 Wọ́n fèsì pé: “O ò lù wá ní jìbìtì, o ò ni wá lára, bẹ́ẹ̀ ni o ò gba ohunkóhun lọ́wọ́ ẹnikẹ́ni.”
5 Nítorí náà, ó sọ fún wọn pé: “Jèhófà ni ẹlẹ́rìí yín, ẹni àmì òróró rẹ̀ sì ṣe ẹlẹ́rìí lónìí yìí pé ẹ kò rí nǹkan kan tí ẹ máa fẹ̀sùn rẹ̀ kàn mí.” Wọ́n fèsì pé: “Òun ni ẹlẹ́rìí.”
6 Sámúẹ́lì bá sọ fún àwọn èèyàn náà pé: “Jèhófà tó lo Mósè àti Áárónì, tó sì mú àwọn baba ńlá yín jáde kúrò ní ilẹ̀ Íjíbítì ni ẹlẹ́rìí.
7 Ní báyìí, ẹ dúró níwájú Jèhófà, màá bá yín ṣẹjọ́ nítorí gbogbo òdodo tí Jèhófà ti ṣe fún ẹ̀yin àti àwọn baba ńlá yín.
8 “Gbàrà tí Jékọ́bù dé sí Íjíbítì, tí àwọn baba ńlá yín sì bẹ̀rẹ̀ sí í ké pe Jèhófà fún ìrànlọ́wọ́, Jèhófà rán Mósè àti Áárónì, kí wọ́n lè mú àwọn baba ńlá yín jáde kúrò ní Íjíbítì, kí wọ́n sì mú kí wọ́n máa gbé ibí yìí.
9 Àmọ́ wọ́n gbàgbé Jèhófà Ọlọ́run wọn, ó sì tà wọ́n sọ́wọ́ Sísérà olórí àwọn ọmọ ogun Hásórì àti sọ́wọ́ àwọn Filísínì àti sọ́wọ́ ọba Móábù, wọ́n sì bá wọn jà.
10 Wọ́n ké pe Jèhófà fún ìrànlọ́wọ́, wọ́n sọ pé, ‘A ti dẹ́ṣẹ̀, nítorí a ti fi Jèhófà sílẹ̀ lọ sin àwọn Báálì àti àwọn ère Áṣítórétì; ní báyìí gbà wá lọ́wọ́ àwọn ọ̀tá wa, kí a lè sìn ọ́.’
11 Ìgbà náà ni Jèhófà rán Jerubáálì àti Bédánì àti Jẹ́fútà àti Sámúẹ́lì, ó sì gbà yín lọ́wọ́ àwọn ọ̀tá tó yí yín ká, kí ẹ bàa lè máa gbé lábẹ́ ààbò.
12 Nígbà tí ẹ rí i pé Náháṣì ọba àwọn ọmọ Ámónì ti wá gbéjà kò yín, léraléra lẹ sọ fún mi pé, ‘Àní sẹ́, a ti pinnu láti ní ọba tiwa!’ bó tilẹ̀ jẹ́ pé Jèhófà Ọlọ́run yín ni Ọba yín.
13 Ọba tí ẹ fẹ́ nìyí, ẹni tí ẹ béèrè. Ẹ wò ó! Jèhófà ti fi ọba jẹ lórí yín.
14 Tí ẹ bá bẹ̀rù Jèhófà, tí ẹ sì ń sìn ín, tí ẹ̀ ń ṣègbọràn sí ohùn rẹ̀, tí ẹ kò sì ṣọ̀tẹ̀ sí àṣẹ Jèhófà, tí ẹ̀yin àti ọba tí ó jẹ lórí yín ń tẹ̀ lé Jèhófà Ọlọ́run yín, á dáa fún yín.
15 Àmọ́ tí ẹ kò bá ṣègbọràn sí ohùn Jèhófà, tí ẹ kò sì pa àṣẹ Jèhófà mọ́, ọwọ́ Jèhófà yóò le mọ́ ẹ̀yin àti àwọn bàbá yín.
16 Ní báyìí, ẹ dúró, kí ẹ sì rí ohun ńlá yìí tí Jèhófà máa ṣe lójú yín.
17 Òní kọ́ ni ọjọ́ ìkórè àlìkámà ni? Màá ké pe Jèhófà kí ó sán ààrá kí ó sì rọ òjò; kí ẹ wá mọ̀, kí ẹ sì lóye pé ohun búburú ni ẹ ṣe lójú Jèhófà nígbà tí ẹ ní kí ó fún yín ní ọba.”
18 Ni Sámúẹ́lì bá ké pe Jèhófà, Jèhófà wá sán ààrá, ó sì rọ òjò ní ọjọ́ yẹn, tí gbogbo àwọn èèyàn náà fi bẹ̀rù Jèhófà àti Sámúẹ́lì gidigidi.
19 Gbogbo àwọn èèyàn náà sì sọ fún Sámúẹ́lì pé: “Gbàdúrà sí Jèhófà Ọlọ́run rẹ nítorí àwọn ìránṣẹ́ rẹ, nítorí a ò fẹ́ kú, torí pé a ti fi ohun búburú míì kún gbogbo ẹ̀ṣẹ̀ wa bí a ṣe ní kí ó fún wa ní ọba.”
20 Torí náà, Sámúẹ́lì sọ fún àwọn èèyàn náà pé: “Ẹ má bẹ̀rù. Ẹ kúkú ti ṣe gbogbo ohun búburú yìí ná. Ẹ má ṣáà pa dà lẹ́yìn Jèhófà, kí ẹ sì máa fi gbogbo ọkàn yín sin Jèhófà.
21 Ẹ má ṣe lọ máa tẹ̀ lé àwọn ohun asán tí kò ṣàǹfààní, tí kò sì lè gbani, nítorí pé asán ni wọ́n jẹ́.
22 Jèhófà kò ní kọ àwọn èèyàn rẹ̀ sílẹ̀ nítorí orúkọ ńlá rẹ̀ àti nítorí pé Jèhófà ti pinnu láti fi yín ṣe èèyàn rẹ̀.
23 Ní tèmi, kò ṣeé gbọ́ sétí pé mo ṣẹ̀ sí Jèhófà pé mi ò gbàdúrà nítorí yín, èmi yóò sì máa fún yín ní ìtọ́ni ní ọ̀nà rere àti ọ̀nà tó tọ́.
24 Àfi kí ẹ bẹ̀rù Jèhófà, kí ẹ sì fi gbogbo ọkàn yín sìn ín ní òdodo, ẹ̀yin náà ẹ wo àwọn ohun ńlá tí ó ti ṣe fún yín.
25 Àmọ́ bí ẹ bá fi ọ̀dájú ṣe ohun búburú, a ó gbá yín lọ, ẹ̀yin àti ọba yín.”
15 Nígbà náà, Sámúẹ́lì sọ fún Sọ́ọ̀lù pé: “Jèhófà rán mi láti fòróró yàn ọ́ ṣe ọba lórí àwọn èèyàn rẹ̀ Ísírẹ́lì; ní báyìí, gbọ́ ohun tí Jèhófà fẹ́ sọ.
2 Ohun tí Jèhófà Ọlọ́run àwọn ọmọ ogun sọ nìyí: ‘Màá pe àwọn ọmọ Ámálékì wá jíhìn nítorí ohun tí wọ́n ṣe sí Ísírẹ́lì bí wọ́n ṣe gbéjà kò ó nígbà tó ń jáde bọ̀ láti Íjíbítì.
3 Ní báyìí, lọ ṣá àwọn ọmọ Ámálékì balẹ̀, kí o sì pa wọ́n run pátápátá pẹ̀lú gbogbo ohun tí wọ́n ní. O ò gbọ́dọ̀ dá wọn sí; ṣe ni kí o pa gbogbo wọn, ọkùnrin àti obìnrin, ọmọdé àti ọmọ jòjòló, akọ màlúù àti àgùntàn, ràkúnmí àti kẹ́tẹ́kẹ́tẹ́.’”
4 Sọ́ọ̀lù pe àwọn èèyàn náà jọ, ó sì kà wọ́n ní Téláímù: Wọ́n jẹ́ ọ̀kẹ́ mẹ́wàá (200,000) ọmọ ogun tó ń fẹsẹ̀ rìn àti ẹgbẹ̀rún mẹ́wàá (10,000) ọkùnrin Júdà.
5 Sọ́ọ̀lù lọ títí dé ìlú Ámálékì, ó sì lúgọ sẹ́gbẹ̀ẹ́ àfonífojì.
6 Sọ́ọ̀lù wá sọ fún àwọn Kénì pé: “Ẹ jáde kúrò láàárín àwọn ọmọ Ámálékì, kí n má bàa gbá yín lọ pẹ̀lú wọn. Nítorí ẹ fi ìfẹ́ tí kì í yẹ̀ hàn sí gbogbo ọmọ Ísírẹ́lì nígbà tí wọ́n jáde kúrò ní Íjíbítì.” Torí náà, àwọn Kénì kúrò ní àárín àwọn ọmọ Ámálékì.
7 Lẹ́yìn ìyẹn, Sọ́ọ̀lù pa àwọn ọmọ Ámálékì láti Háfílà títí dé Ṣúrì, tó wà lẹ́gbẹ̀ẹ́ Íjíbítì.
8 Ó mú Ágágì ọba Ámálékì láàyè, àmọ́ ó fi idà pa gbogbo àwọn èèyàn tó ṣẹ́ kù run.
9 Ṣùgbọ́n Sọ́ọ̀lù àti àwọn ọmọ ogun rẹ̀ dá Ágágì sí àti agbo ẹran tó dára jù, títí kan ọ̀wọ́ ẹran, àwọn ẹran àbọ́sanra, àwọn àgbò àti gbogbo ohun tó dára. Wọn ò fẹ́ pa wọ́n run. Àmọ́ wọ́n pa gbogbo nǹkan tí kò ní láárí, tí kò sì wúlò run.
10 Ìgbà náà ni Jèhófà bá Sámúẹ́lì sọ̀rọ̀, ó ní:
11 “Ó dùn mí pé mo fi Sọ́ọ̀lù jọba, torí ó ti pa dà lẹ́yìn mi, kò sì ṣe ohun tí mo sọ.” Inú Sámúẹ́lì bà jẹ́ gan-an, ó sì ń ké pe Jèhófà láti òru mọ́jú.
12 Nígbà tí Sámúẹ́lì dìde ní àárọ̀ kùtù láti lọ bá Sọ́ọ̀lù, wọ́n sọ fún Sámúẹ́lì pé: “Sọ́ọ̀lù ti lọ sí Kámẹ́lì, ó sì gbé ohun tí wọ́n á máa fi rántí rẹ̀ dúró síbẹ̀. Ó wá pa dà, ó sì gba Gílígálì lọ.”
13 Níkẹyìn, Sámúẹ́lì dé ọ̀dọ̀ rẹ̀, Sọ́ọ̀lù sì sọ fún un pé: “Kí Jèhófà bù kún ọ. Mo ti ṣe ohun tí Jèhófà sọ.”
14 Àmọ́ Sámúẹ́lì sọ pé: “Kí wá ni ohùn agbo ẹran tó ń dún yìí àti ohùn ọ̀wọ́ ẹran tí mò ń gbọ́ yìí?”
15 Ni Sọ́ọ̀lù bá sọ pé: “Ọ̀dọ̀ àwọn ọmọ Ámálékì ni wọ́n ti mú wọn wá, nítorí àwọn èèyàn náà dá agbo ẹran àti ọ̀wọ́ ẹran tó dára jù sí, láti fi wọ́n rúbọ sí Jèhófà Ọlọ́run rẹ; àmọ́ a ti pa àwọn ohun tó ṣẹ́ kù run.”
16 Sámúẹ́lì bá sọ fún Sọ́ọ̀lù pé: “Ó tó! Jẹ́ kí n sọ ohun tí Jèhófà sọ fún mi lóru àná fún ọ.” Torí náà, ó sọ fún un pé: “Sọ ọ́!”
17 Sámúẹ́lì ń bá ọ̀rọ̀ rẹ̀ lọ, ó ní: “Ṣebí o ò já mọ́ nǹkan lójú ara rẹ nígbà tí a fi ọ́ ṣe olórí àwọn ẹ̀yà Ísírẹ́lì, tí Jèhófà sì fòróró yàn ọ́ ṣe ọba lórí Ísírẹ́lì?
18 Ẹ̀yìn náà ni Jèhófà rán ọ níṣẹ́, ó sọ pé, ‘Lọ pa àwọn ọmọ Ámálékì tó jẹ́ ẹlẹ́ṣẹ̀ run pátápátá. Bá wọn jà títí wàá fi pa wọ́n run.’
19 Kí ló dé tí o ò ṣègbọràn sí ohùn Jèhófà? Kàkà bẹ́ẹ̀, ńṣe lo fi ojúkòkòrò kó nǹkan wọn, tí o sì ṣe ohun tó burú ní ojú Jèhófà!”
20 Sọ́ọ̀lù wá sọ fún Sámúẹ́lì pé: “Ṣebí mo ti ṣègbọràn sí ohùn Jèhófà! Mo lọ jíṣẹ́ tí Jèhófà rán mi, mo mú Ágágì ọba Ámálékì wá, mo sì pa àwọn ọmọ Ámálékì run pátápátá.
21 Àmọ́ àwọn èèyàn náà kó àgùntàn àti màlúù látinú ẹrù ogun, èyí tó dára jù nínú ohun tí wọ́n fẹ́ pa run, láti fi rúbọ sí Jèhófà Ọlọ́run rẹ ní Gílígálì.”
22 Sámúẹ́lì wá sọ pé: “Ṣé àwọn ẹbọ sísun àti ẹbọ máa ń múnú Jèhófà dùn tó kéèyàn ṣègbọràn sí ohùn Jèhófà? Wò ó! Ṣíṣe ìgbọràn sàn ju ẹbọ, fífi etí sílẹ̀ sì sàn ju ọ̀rá àgbò;
23 nítorí ẹ̀ṣẹ̀ kan náà ni ìṣọ̀tẹ̀ àti iṣẹ́ wíwò jẹ́, ọ̀kan náà sì ni kíkọjá àyè jẹ́ pẹ̀lú lílo agbára abàmì àti ìbọ̀rìṣà. Nítorí o ti kọ ọ̀rọ̀ Jèhófà, òun náà ti kọ̀ ọ́ ní ọba.”
24 Ìgbà náà ni Sọ́ọ̀lù sọ fún Sámúẹ́lì pé: “Mo ti ṣẹ̀, torí mo ti tẹ àṣẹ Jèhófà àti ọ̀rọ̀ rẹ lójú, nítorí mo bẹ̀rù àwọn èèyàn, mo sì fetí sí ohun tí wọ́n sọ.
25 Ní báyìí, jọ̀wọ́, dárí ẹ̀ṣẹ̀ mi jì mí, kí o sì bá mi pa dà kí n lè forí balẹ̀ fún Jèhófà.”
26 Àmọ́ Sámúẹ́lì sọ fún Sọ́ọ̀lù pé: “Mi ò ní bá ọ pa dà, nítorí o ti kọ ọ̀rọ̀ Jèhófà, Jèhófà sì ti kọ̀ ọ́ pé kí o má ṣe jẹ́ ọba lórí Ísírẹ́lì mọ́.”
27 Bí Sámúẹ́lì ṣe ń yíjú pa dà láti lọ, Sọ́ọ̀lù gbá etí aṣọ àwọ̀lékè rẹ̀ tí kò lápá mú, aṣọ náà bá fà ya.
28 Sámúẹ́lì wá sọ fún un pé: “Jèhófà ti fa ìṣàkóso Ísírẹ́lì ya kúrò lọ́wọ́ rẹ lónìí, yóò sì fún ọmọnìkejì rẹ tó sàn jù ọ́ lọ.
29 Yàtọ̀ síyẹn, Atóbilọ́lá Ísírẹ́lì kò ní jẹ́ parọ́ tàbí kó yí ìpinnu rẹ̀ pa dà, nítorí Òun kì í ṣe èèyàn tí á fi yí ìpinnu rẹ̀ pa dà.”
30 Ó wá sọ pé: “Mo ti ṣẹ̀. Àmọ́, jọ̀ọ́ bọlá fún mi níwájú àgbààgbà àwọn èèyàn mi àti níwájú Ísírẹ́lì. Bá mi pa dà, màá sì forí balẹ̀ fún Jèhófà Ọlọ́run rẹ.”
31 Torí náà, Sámúẹ́lì tẹ̀ lé Sọ́ọ̀lù pa dà, Sọ́ọ̀lù sì forí balẹ̀ fún Jèhófà.
32 Sámúẹ́lì wá sọ pé: “Ẹ mú Ágágì ọba Ámálékì sún mọ́ mi.” Ni ara bá ń ti Ágágì láti lọ sọ́dọ̀ rẹ̀ nítorí Ágágì ń sọ lọ́kàn ara rẹ̀ pé: ‘Ó dájú pé ikú ti yẹ̀ lórí mi.’
33 Àmọ́ Sámúẹ́lì sọ pé: “Bí idà rẹ ṣe mú àwọn obìnrin ṣòfò ọmọ, bẹ́ẹ̀ ni ìyá rẹ á ṣe di ẹni tó ṣòfò ọmọ jù láàárín àwọn obìnrin.” Ni Sámúẹ́lì bá ṣá Ágágì sí wẹ́wẹ́ níwájú Jèhófà ní Gílígálì.
34 Sámúẹ́lì gba Rámà lọ, Sọ́ọ̀lù sì lọ sí ilé rẹ̀ ní Gíbíà ìlú rẹ̀.
35 Títí Sámúẹ́lì fi kú, kò rí Sọ́ọ̀lù mọ́, ńṣe ni Sámúẹ́lì bẹ̀rẹ̀ sí í ṣọ̀fọ̀ nítorí Sọ́ọ̀lù. Ó sì dun Jèhófà pé ó fi Sọ́ọ̀lù jẹ ọba lórí Ísírẹ́lì.
16 Níkẹyìn, Jèhófà sọ fún Sámúẹ́lì pé: “Ìgbà wo lo máa ṣọ̀fọ̀ Sọ́ọ̀lù dà, ní báyìí tí mo ti kọ Sọ́ọ̀lù pé kí ó má ṣe jẹ́ ọba lórí Ísírẹ́lì mọ́? Rọ òróró sínú ìwo, kí o sì lọ. Màá rán ọ lọ sọ́dọ̀ Jésè ará Bẹ́tílẹ́hẹ́mù, nítorí mo ti yan ọ̀kan lára àwọn ọmọkùnrin rẹ̀ láti jẹ́ ọba fún mi.”
2 Àmọ́ Sámúẹ́lì sọ pé: “Báwo ni màá ṣe lọ? Tí Sọ́ọ̀lù bá gbọ́ nípa rẹ̀, yóò pa mí.” Jèhófà fèsì pé: “Mú abo ọmọ màlúù kan dání, kí o sì sọ pé, ‘Mo wá rúbọ sí Jèhófà ni.’
3 Pe Jésè síbi ẹbọ náà; màá sì jẹ́ kí o mọ ohun tí o máa ṣe. Kí o bá mi fòróró yan ẹni tí mo bá tọ́ka sí fún ọ.”
4 Sámúẹ́lì ṣe ohun tí Jèhófà sọ. Nígbà tó dé Bẹ́tílẹ́hẹ́mù, ẹ̀rù ń ba àwọn àgbààgbà ìlú nígbà tí wọ́n wá pàdé rẹ̀, wọ́n sọ pé: “Ṣé àlàáfíà lo bá wá?”
5 Ó fèsì pé: “Àlàáfíà ni. Mo wá rúbọ sí Jèhófà ni. Ẹ ya ara yín sí mímọ́, kí ẹ sì bá mi lọ síbi ẹbọ náà.” Ó wá ya Jésè àti àwọn ọmọkùnrin rẹ̀ sí mímọ́, lẹ́yìn náà ó pè wọ́n síbi ẹbọ náà.
6 Bí wọ́n ṣe wọlé, tí ó sì rí Élíábù, ó sọ pé: “Ó dájú pé ẹni àmì òróró Jèhófà ló dúró yìí.”
7 Ṣùgbọ́n Jèhófà sọ fún Sámúẹ́lì pé: “Má wo ìrísí rẹ̀ àti bí ó ṣe ga tó, torí pé mo ti kọ̀ ọ́. Nítorí ọ̀nà tí èèyàn gbà ń wo nǹkan kọ́ ni Ọlọ́run gbà ń wo nǹkan, torí pé ohun tí ó bá hàn síta ni èèyàn ń rí, ṣùgbọ́n Jèhófà ń rí ohun tó wà nínú ọkàn.”
8 Jésè bá pe Ábínádábù, ó sì ní kí ó kọjá níwájú Sámúẹ́lì, àmọ́ ó sọ pé: “Jèhófà kò yan eléyìí náà.”
9 Lẹ́yìn náà, Jésè mú Ṣámà wá, ṣùgbọ́n ó sọ pé: “Jèhófà kò yan eléyìí náà.”
10 Nítorí náà, Jésè mú kí méje lára àwọn ọmọkùnrin rẹ̀ kọjá níwájú Sámúẹ́lì, àmọ́ Sámúẹ́lì sọ fún Jésè pé: “Jèhófà kò yan ìkankan lára wọn.”
11 Níkẹyìn, Sámúẹ́lì béèrè lọ́wọ́ Jésè pé: “Ṣé gbogbo àwọn ọmọkùnrin rẹ nìyí?” Ó fèsì pé: “Èyí tó kéré jù ṣì wà níta; ó kó àwọn àgùntàn lọ jẹ koríko.” Ni Sámúẹ́lì bá sọ fún Jésè pé: “Ní kí wọ́n lọ pè é wá, torí ó dìgbà tó bá dé ká tó jókòó láti jẹun.”
12 Torí náà, ó ránṣẹ́ pè é, ó sì mú un wọlé. Ọmọ náà pupa, ẹyinjú rẹ̀ mọ́ lóló, ó sì rẹwà gan-an. Ni Jèhófà bá sọ pé: “Dìde, fòróró yàn án, torí òun nìyí!”
13 Torí náà, Sámúẹ́lì mú ìwo tí òróró wà nínú rẹ̀, ó sì fòróró yàn án lójú àwọn ẹ̀gbọ́n rẹ̀. Ẹ̀mí Jèhófà sì bẹ̀rẹ̀ sí í fún Dáfídì lágbára láti ọjọ́ náà lọ. Lẹ́yìn náà, Sámúẹ́lì dìde, ó sì gba Rámà lọ.
14 Àmọ́ ní ti Sọ́ọ̀lù, ẹ̀mí Jèhófà ti kúrò lára rẹ̀, Jèhófà sì jẹ́ kí ẹ̀mí búburú máa dà á láàmú.
15 Àwọn ìránṣẹ́ Sọ́ọ̀lù bá sọ fún un pé: “O ò rí i pé Ọlọ́run ti ń jẹ́ kí ẹ̀mí búburú máa dà ọ́ láàmú.
16 Jọ̀ọ́, jẹ́ kí olúwa wa pàṣẹ fún àwọn ìránṣẹ́ rẹ̀ tó wà níwájú rẹ̀ pé kí wọ́n wá ọkùnrin tó mọ háàpù ta dáadáa. Ìgbàkígbà tí Ọlọ́run bá ti jẹ́ kí ẹ̀mí búburú dà ọ́ láàmú, yóò ta háàpù náà, ara rẹ á sì balẹ̀.”
17 Nítorí náà, Sọ́ọ̀lù sọ fún àwọn ìránṣẹ́ rẹ̀ pé: “Ẹ jọ̀wọ́, ẹ bá mi wá ọkùnrin kan tó mọ háàpù ta dáadáa, kí ẹ sì mú un wá sọ́dọ̀ mi.”
18 Ọ̀kan lára àwọn ẹmẹ̀wà sọ pé: “Wò ó! Mo ti rí bí ọ̀kan lára àwọn ọmọ Jésè ará Bẹ́tílẹ́hẹ́mù ṣe ń ta háàpù dáadáa, onígboyà ni, jagunjagun tó lákíkanjú sì ni. Ó mọ̀rọ̀ọ́ sọ, ó rẹwà, Jèhófà sì wà pẹ̀lú rẹ̀.”
19 Ni Sọ́ọ̀lù bá rán àwọn òjíṣẹ́ sí Jésè pé: “Fi Dáfídì ọmọ rẹ tó wà pẹ̀lú agbo ẹran ránṣẹ́ sí mi.”
20 Nítorí náà, Jésè gbé oúnjẹ àti wáìnì ìgò awọ kan pẹ̀lú ọmọ ewúrẹ́, ó dì wọ́n sórí kẹ́tẹ́kẹ́tẹ́, ó sì fi wọ́n ránṣẹ́ pẹ̀lú Dáfídì ọmọ rẹ̀ sí Sọ́ọ̀lù.
21 Bí Dáfídì ṣe wá sọ́dọ̀ Sọ́ọ̀lù nìyẹn, tí ó sì bẹ̀rẹ̀ sí í ṣe ìránṣẹ́ rẹ̀. Sọ́ọ̀lù wá nífẹ̀ẹ́ rẹ̀ gan-an, ó sì yàn án pé kó máa gbé ìhámọ́ra òun.
22 Sọ́ọ̀lù ránṣẹ́ sí Jésè pé: “Jọ̀wọ́, jẹ́ kí Dáfídì máa ṣe ìránṣẹ́ mi nìṣó, torí ó ti rí ojú rere mi.”
23 Ìgbàkígbà tí Ọlọ́run bá ti jẹ́ kí ẹ̀mí búburú mú Sọ́ọ̀lù, Dáfídì á mú háàpù, á sì ta á, ìtura á bá Sọ́ọ̀lù, ara rẹ̀ á balẹ̀, ẹ̀mí búburú náà á sì fi í sílẹ̀.
19 Nígbà tó yá, Sọ́ọ̀lù bá Jónátánì ọmọ rẹ̀ àti gbogbo àwọn ìránṣẹ́ rẹ̀ sọ̀rọ̀ lórí bó ṣe máa pa Dáfídì.
2 Nítorí pé Jónátánì ọmọ Sọ́ọ̀lù nífẹ̀ẹ́ Dáfídì gan-an, ó sọ fún Dáfídì pé: “Sọ́ọ̀lù bàbá mi fẹ́ pa ọ́. Jọ̀wọ́ múra láàárọ̀ ọ̀la, sá lọ sí ibi ìkọ̀kọ̀ kan, kí o sì fara pa mọ́ síbẹ̀.
3 Màá jáde lọ, màá sì dúró lẹ́gbẹ̀ẹ́ bàbá mi nínú pápá tí o máa wà. Màá bá bàbá mi sọ̀rọ̀ nípa rẹ, tí mo bá sì gbọ́ ohunkóhun, màá rí i pé mo sọ fún ọ.”
4 Torí náà, Jónátánì sọ̀rọ̀ Dáfídì ní rere níwájú Sọ́ọ̀lù bàbá rẹ̀. Ó sọ fún un pé: “Kí ọba má ṣàìdáa sí Dáfídì ìránṣẹ́ rẹ̀, nítorí kò ṣẹ̀ ọ́, àwọn ohun tó ṣe fún ọ sì ti ṣe ọ́ láǹfààní.
5 Ó fi ẹ̀mí rẹ̀ wewu kó lè pa Filísínì náà, tí Jèhófà sì mú kí gbogbo Ísírẹ́lì ṣẹ́gun lọ́nà tó kàmàmà. O rí i, inú rẹ sì dùn gan-an. Kí ló wá dé tí o fẹ́ fi pa Dáfídì láìnídìí, tí wàá sì ní ẹ̀jẹ̀ aláìṣẹ̀ lọ́rùn?”
6 Sọ́ọ̀lù fetí sí Jónátánì, Sọ́ọ̀lù sì búra pé: “Bí Jèhófà ti wà láàyè, a ò ní pa á.”
7 Lẹ́yìn náà, Jónátánì pe Dáfídì, ó sì sọ gbogbo nǹkan yìí fún un. Jónátánì wá mú Dáfídì wá sọ́dọ̀ Sọ́ọ̀lù, ó sì ń ṣe ìránṣẹ́ fún un bíi ti tẹ́lẹ̀.
8 Nígbà tó yá, ogun tún bẹ́ sílẹ̀, Dáfídì sì jáde lọ bá àwọn Filísínì jà, ó pa wọ́n lọ rẹpẹtẹ, wọ́n sì sá kúrò níwájú rẹ̀.
9 Jèhófà jẹ́ kí ẹ̀mí búburú mú Sọ́ọ̀lù nígbà tó jókòó nínú ilé rẹ̀, tí ọ̀kọ̀ rẹ̀ sì wà lọ́wọ́ rẹ̀, bí Dáfídì ṣe ń fi háàpù kọrin lọ́wọ́.
10 Sọ́ọ̀lù fẹ́ fi ọ̀kọ̀ gún Dáfídì mọ́ ògiri, àmọ́ ó yẹ ọ̀kọ̀ Sọ́ọ̀lù, ọ̀kọ̀ náà sì wọnú ògiri. Dáfídì sì sá lọ ní òru ọjọ́ yẹn.
11 Lẹ́yìn náà, Sọ́ọ̀lù rán àwọn òjíṣẹ́ sí ilé Dáfídì láti máa ṣọ́ ọ, kí wọ́n sì pa á ní àárọ̀ ọjọ́ kejì, ṣùgbọ́n Míkálì ìyàwó Dáfídì sọ fún un pé: “Tí o kò bá sá lọ ní òru òní, wọ́n á pa ọ́ kó tó dọ̀la.”
12 Lẹ́sẹ̀kẹsẹ̀, Míkálì sọ Dáfídì kalẹ̀ gba ojú fèrèsé, kí ó lè sá àsálà.
13 Míkálì mú ère tẹ́ráfímù, ó tẹ́ ẹ sórí ibùsùn, ó sì fi àwọ̀n tó ní irun ewúrẹ́ sí ibi orí rẹ̀, lẹ́yìn náà ó fi aṣọ bò ó.
14 Sọ́ọ̀lù wá rán àwọn òjíṣẹ́ láti mú Dáfídì, àmọ́ Míkálì sọ pé: “Ara rẹ̀ ò yá.”
15 Torí náà, Sọ́ọ̀lù rán àwọn òjíṣẹ́ náà láti lọ rí Dáfídì, ó sì sọ pé: “Ẹ gbé e wá fún mi lórí ibùsùn rẹ̀, kí n lè pa á.”
16 Nígbà tí àwọn òjíṣẹ́ náà wọlé, ère tẹ́ráfímù ló wà lórí ibùsùn náà, àwọ̀n tó ní irun ewúrẹ́ ló sì wà níbi tó yẹ kí orí rẹ̀ wà.
17 Sọ́ọ̀lù wá sọ fún Míkálì pé: “Kí ló dé tí o fi tàn mí báyìí, tí o sì jẹ́ kí ọ̀tá mi lọ kí ó lè sá àsálà?” Míkálì dá Sọ́ọ̀lù lóhùn pé: “Ó sọ fún mi pé, ‘Jẹ́ kí n lọ, bí bẹ́ẹ̀ kọ́, màá pa ọ́?’”
18 Dáfídì sá àsálà, ó sì sá lọ sọ́dọ̀ Sámúẹ́lì ní Rámà. Ó sọ gbogbo ohun tí Sọ́ọ̀lù ti ṣe sí i fún Sámúẹ́lì. Òun àti Sámúẹ́lì bá jáde lọ, wọ́n sì dúró sí Náótì.
19 Nígbà tó yá, wọ́n sọ fún Sọ́ọ̀lù pé: “Wò ó! Dáfídì wà ní Náótì ní Rámà.”
20 Ní kíá, Sọ́ọ̀lù rán àwọn òjíṣẹ́ láti lọ mú Dáfídì. Nígbà tí wọ́n rí àwọn tó dàgbà lára àwọn wòlíì tí wọ́n ń sọ tẹ́lẹ̀, tí Sámúẹ́lì sì dúró tó ń ṣe olórí wọn, ẹ̀mí Ọlọ́run bà lé àwọn òjíṣẹ́ Sọ́ọ̀lù, àwọn náà sì bẹ̀rẹ̀ sí í ṣe bíi wòlíì.
21 Nígbà tí wọ́n sọ fún Sọ́ọ̀lù, lẹ́sẹ̀kẹsẹ̀, ó rán àwọn òjíṣẹ́ míì, àwọn náà sì bẹ̀rẹ̀ sí í ṣe bíi wòlíì. Sọ́ọ̀lù bá tún rán àwọn òjíṣẹ́ lọ, àwùjọ kẹta, àwọn náà sì bẹ̀rẹ̀ sí í ṣe bíi wòlíì.
22 Níkẹyìn, òun náà lọ sí Rámà. Nígbà tí ó dé kòtò omi ńlá tó wà ní Sékù, ó béèrè pé: “Ibo ni Sámúẹ́lì àti Dáfídì wà?” Wọ́n fèsì pé: “Wọ́n wà ní Náótì ní Rámà.”
23 Bí Sọ́ọ̀lù ṣe ń lọ láti ibẹ̀ sí Náótì ní Rámà, ẹ̀mí Ọlọ́run bà lé òun náà, Sọ́ọ̀lù sì ń bá wọn rìn lọ, ó ń ṣe bíi wòlíì títí ó fi dé Náótì ní Rámà.
24 Ó tún bọ́ aṣọ rẹ̀, òun náà sì ń ṣe bíi wòlíì níwájú Sámúẹ́lì, ó sùn sílẹ̀ ní ìhòòhò ní gbogbo ọjọ́ yẹn àti ní gbogbo òru yẹn. Ìdí nìyẹn tí wọ́n fi ń sọ pé: “Ṣé Sọ́ọ̀lù náà wà lára àwọn wòlíì ni?”
20 Nígbà náà, Dáfídì sá kúrò ní Náótì ní Rámà. Àmọ́, ó wá sọ́dọ̀ Jónátánì, ó ní: “Kí ni mo ṣe? Ọ̀ràn wo ni mo dá, ẹ̀ṣẹ̀ wo ni mo sì ṣẹ bàbá rẹ tí ó fi ń wá ẹ̀mí mi?”
2 Ni Jónátánì bá sọ fún un pé: “Kò ṣeé gbọ́ sétí! O ò ní kú. Wò ó! Bàbá mi ò ní ṣe ohunkóhun, ì báà jẹ́ kékeré tàbí ńlá láìsọ fún mi. Báwo ni bàbá mi á ṣe fi irú ọ̀rọ̀ yìí pa mọ́ fún mi? Kò jẹ́ jẹ́ bẹ́ẹ̀.”
3 Ṣùgbọ́n Dáfídì fi kún un pé: “Bàbá rẹ mọ̀ dájú pé mo ti rí ojú rere rẹ, á sì sọ pé, ‘Ẹ má ṣe jẹ́ kí Jónátánì mọ̀, tó bá mọ̀, inú rẹ̀ á bà jẹ́.’ Àmọ́, bí Jèhófà ti wà láàyè, tí ìwọ náà sì wà láàyè, ìṣísẹ̀ kan péré ló wà láàárín èmi àti ikú!”
4 Ni Jónátánì bá sọ fún Dáfídì pé: “Ohunkóhun tí o bá sọ ni màá ṣe fún ọ.”
5 Dáfídì wá sọ fún Jónátánì pé: “Ọ̀la ni òṣùpá tuntun, wọ́n á sì máa retí pé kí n jókòó pẹ̀lú ọba láti jẹun. Ní báyìí, jẹ́ kí n lọ fara pa mọ́ sínú pápá títí di ìrọ̀lẹ́ ọjọ́ kẹta.
6 Tí bàbá rẹ bá ṣàárò mi, kí o sọ fún un pé, ‘Dáfídì tọrọ àyè lọ́wọ́ mi pé òun fẹ́ sáré lọ sí Bẹ́tílẹ́hẹ́mù ìlú òun, torí pé ẹbọ ọdọọdún kan wà tí gbogbo ìdílé rẹ̀ máa rú níbẹ̀.’
7 Bí ó bá sọ pé, ‘Ó dára!’ á jẹ́ pé àlàáfíà wà fún ìránṣẹ́ rẹ. Ṣùgbọ́n bí ó bá bínú, kí o yáa mọ̀ pé ó ti pinnu láti ṣe mí ní jàǹbá.
8 Fi ìfẹ́ tí kì í yẹ̀ hàn sí ìránṣẹ́ rẹ, nítorí o ti bá ìránṣẹ́ rẹ dá májẹ̀mú níwájú Jèhófà. Àmọ́ tí mo bá jẹ̀bi, ìwọ fúnra rẹ ni kí o pa mí. Má wulẹ̀ fà mí lé bàbá rẹ lọ́wọ́.”
9 Jónátánì fèsì pé: “Má tiẹ̀ jẹ́ kí irú èrò bẹ́ẹ̀ wá sí ọ lọ́kàn! Tí mo bá gbọ́ pé bàbá mi fẹ́ ṣe ọ́ ní jàǹbá, ṣé mi ò ní sọ fún ọ ni?”
10 Dáfídì bá sọ fún Jónátánì pé: “Ta ló máa wá sọ fún mi bóyá ohùn líle ni bàbá rẹ fi dá ọ lóhùn?”
11 Jónátánì sọ fún Dáfídì pé: “Wá, jẹ́ ká lọ sínú pápá.” Torí náà, àwọn méjèèjì jáde lọ sí pápá.
12 Jónátánì sì sọ fún Dáfídì pé: “Kí Jèhófà Ọlọ́run Ísírẹ́lì ṣe ẹlẹ́rìí pé màá bi bàbá mi léèrè ọ̀rọ̀ ní ìwòyí ọ̀la, tàbí ní ọ̀túnla. Tí inú rẹ̀ bá yọ́ sí Dáfídì, màá ránṣẹ́ sí ọ, màá sì jẹ́ kí o mọ ohun tó bá sọ.
13 Àmọ́ tí bàbá mi bá ń gbèrò láti ṣe ọ́ ní jàǹbá, kí Jèhófà fìyà jẹ èmi Jónátánì gan-an, tí mi ò bá sọ fún ọ, kí n sì jẹ́ kí o lọ ní àlàáfíà. Kí Jèhófà wà pẹ̀lú rẹ, bí ó ṣe wà pẹ̀lú bàbá mi tẹ́lẹ̀.
14 Àbí, ṣé o ò ní fi ìfẹ́ Jèhófà tí kì í yẹ̀ hàn sí mi nígbà tí mo ṣì wà láàyè àti nígbà tí mo bá kú?
15 Má ṣe dáwọ́ ìfẹ́ tí kì í yẹ̀ tí o ní sí agbo ilé mi dúró, kódà nígbà tí Jèhófà bá gbá gbogbo àwọn ọ̀tá Dáfídì kúrò lórí ilẹ̀.”
16 Torí náà, Jónátánì bá ilé Dáfídì dá májẹ̀mú, ó ní, “Jèhófà yóò béèrè, yóò sì pe àwọn ọ̀tá Dáfídì wá jíhìn.”
17 Torí náà, Jónátánì ní kí Dáfídì tún búra nítorí ìfẹ́ tí ó ní sí i, nítorí pé ó nífẹ̀ẹ́ rẹ̀ bí ó ṣe nífẹ̀ẹ́ ara rẹ̀.
18 Jónátánì wá sọ fún un pé: “Ọ̀la ni òṣùpá tuntun, àárò rẹ á sọ wá, torí pé ìjókòó rẹ máa ṣófo.
19 Tó bá fi máa di ọjọ́ kẹta, àárò rẹ á ti máa sọ wá gan-an, kí o wá sí ibi tí o fara pa mọ́ sí lọ́jọ́sí, kí o sì dúró sí tòsí òkúta tó wà níbí yìí.
20 Màá wá ta ọfà mẹ́ta sí apá ibì kan lẹ́gbẹ̀ẹ́ rẹ̀, bíi pé nǹkan kan wà tí mo fẹ́ ta ọfà sí.
21 Nígbà tí mo bá rán ìránṣẹ́ mi, màá sọ fún un pé, ‘Lọ wá àwọn ọfà náà.’ Tí mo bá sọ fún ìránṣẹ́ náà pé, ‘Wò ó! Àwọn ọfà náà nìyẹn lẹ́gbẹ̀ẹ́ rẹ, kó wọn,’ nígbà náà, bí Jèhófà ti wà láàyè, o lè pa dà wá torí pé ó túmọ̀ sí àlàáfíà fún ọ, kò sì séwu.
22 Ṣùgbọ́n tí mo bá sọ fún ọmọkùnrin náà pé, ‘Wò ó! Àwọn ọfà náà ṣì wà níwájú,’ nígbà náà, kí o máa lọ, nítorí pé Jèhófà fẹ́ kí o lọ.
23 Ní ti ìlérí tí èmi àti ìwọ jọ ṣe, kí Jèhófà wà láàárín wa títí láé.”
24 Torí náà, Dáfídì fara pa mọ́ sí pápá. Nígbà tí òṣùpá tuntun yọ, ọba jókòó sí àyè rẹ̀ nídìí oúnjẹ láti jẹun.
25 Ọba jókòó síbi tó máa ń jókòó sí lẹ́gbẹ̀ẹ́ ògiri. Jónátánì dojú kọ ọ́, Ábínérì sì jókòó sẹ́gbẹ̀ẹ́ Sọ́ọ̀lù, àmọ́ àyè Dáfídì ṣófo.
26 Sọ́ọ̀lù kò sọ ohunkóhun lọ́jọ́ yẹn, torí ó sọ fún ara rẹ̀ pé: ‘Nǹkan kan ti ṣẹlẹ̀ tó sọ ọ́ di aláìmọ́. Ó dájú pé kò mọ́ ni.’
27 Ní ọjọ́ tó tẹ̀ lé òṣùpá tuntun, ìyẹn lọ́jọ́ kejì, àyè Dáfídì ṣì ṣófo. Ni Sọ́ọ̀lù bá sọ fún Jónátánì ọmọ rẹ̀ pé: “Kí ló dé tí ọmọ Jésè kò fi wá síbi oúnjẹ lánàá àti lónìí?”
28 Jónátánì dá Sọ́ọ̀lù lóhùn pé: “Dáfídì tọrọ àyè lọ́wọ́ mi pé òun fẹ́ lọ sí Bẹ́tílẹ́hẹ́mù.
29 Ó sọ pé, ‘Jọ̀wọ́, jẹ́ kí n lọ, torí pé a ní ẹbọ ìdílé tí a fẹ́ rú ní ìlú náà, ẹ̀gbọ́n mi ló sì pè mí. Nítorí náà, tí mo bá rí ojú rere rẹ, jọ̀wọ́ jẹ́ kí n sáré lọ rí àwọn ẹ̀gbọ́n mi.’ Ìdí nìyẹn tí kò fi wá síbi tábìlì ọba.”
30 Nígbà náà, Sọ́ọ̀lù bínú gan-an sí Jónátánì, ó sì sọ fún un pé: “Ìwọ ọmọ ọlọ̀tẹ̀ obìnrin, ṣé o rò pé mi ò mọ̀ pé ò ń gbè sẹ́yìn ọmọ Jésè ni, tó sì máa já sí ìtìjú fún ìwọ àti ìyá rẹ?
31 Ní gbogbo ìgbà tí ọmọ Jésè bá fi wà láàyè lórí ilẹ̀, ìwọ àti ipò ọba rẹ kò ní lè fìdí múlẹ̀. Ní báyìí, ní kí wọ́n lọ mú un wá fún mi, nítorí pé ó gbọ́dọ̀ kú.”
32 Àmọ́, Jónátánì sọ fún Sọ́ọ̀lù bàbá rẹ̀ pé: “Kí nìdí tí wọ́n á fi pa á? Kí ló ṣe?”
33 Ni Sọ́ọ̀lù bá ju ọ̀kọ̀ sí i láti fi gún un, Jónátánì sì wá mọ̀ pé bàbá òun ti pinnu láti pa Dáfídì.
34 Lójú ẹsẹ̀, Jónátánì bínú dìde kúrò nídìí tábìlì náà, kò sì jẹ oúnjẹ kankan ní ọjọ́ kejì lẹ́yìn òṣùpá tuntun, torí inú rẹ̀ bà jẹ́ nítorí Dáfídì àti pé bàbá rẹ̀ ti fi àbùkù kàn án.
35 Nígbà tó di àárọ̀, Jónátánì jáde lọ sí pápá nítorí àdéhùn òun àti Dáfídì, ìránṣẹ́ kan tó jẹ́ ọ̀dọ́ sì wà pẹ̀lú rẹ̀.
36 Ó wá sọ fún ìránṣẹ́ rẹ̀ pé: “Jọ̀wọ́, sáré lọ wá àwọn ọfà tí mo bá ta.” Ìránṣẹ́ náà bá sáré, Jónátánì sì ta ọfà náà kọjá rẹ̀.
37 Nígbà tí ìránṣẹ́ náà dé ibi tí Jónátánì ta ọfà náà sí, Jónátánì pe ìránṣẹ́ náà, ó ní: “Ọfà náà ṣì wà níwájú!”
38 Jónátánì bá pe ìránṣẹ́ náà pé: “Tètè lọ! Ṣe kíá! Má ṣe jáfara!” Ìránṣẹ́ Jónátánì ṣa àwọn ọfà náà, ó sì pa dà sọ́dọ̀ ọ̀gá rẹ̀.
39 Ìránṣẹ́ náà kò mọ ohun tó ń ṣẹlẹ̀; Jónátánì àti Dáfídì nìkan ló mọ ohun tó túmọ̀ sí.
40 Lẹ́yìn náà, Jónátánì kó àwọn ohun ìjà rẹ̀ fún ìránṣẹ́ rẹ̀, ó sì sọ fún un pé: “Gbà, kó wọn lọ sínú ìlú.”
41 Nígbà tí ìránṣẹ́ náà lọ, Dáfídì dìde láti ibì kan tó wà nítòsí lápá gúúsù. Ó wá kúnlẹ̀, ó sì tẹrí ba mọ́lẹ̀ nígbà mẹ́ta, wọ́n fi ẹnu ko ara wọn lẹ́nu, wọ́n sì sunkún fún ara wọn, àmọ́ Dáfídì ló sunkún jù.
42 Jónátánì sọ fún Dáfídì pé: “Máa lọ ní àlàáfíà, nítorí àwa méjèèjì ti fi orúkọ Jèhófà búra pé, ‘Kí Jèhófà wà láàárín èmi àti ìwọ àti láàárín àwọn ọmọ mi àti àwọn ọmọ rẹ títí láé.’” Dáfídì bá dìde, ó sì lọ, Jónátánì wá pa dà sínú ìlú.
21 Nígbà tó yá, Dáfídì wá sọ́dọ̀ àlùfáà Áhímélékì ní Nóbù. Jìnnìjìnnì bá Áhímélékì nígbà tó pàdé Dáfídì, ó sì sọ fún un pé: “Kí ló dé tí o fi dá wá, tí kò sẹ́ni tó tẹ̀ lé ọ?”
2 Dáfídì dá àlùfáà Áhímélékì lóhùn pé: “Ọba ní kí n ṣe ohun kan, àmọ́ ó sọ pé, ‘Má ṣe jẹ́ kí ẹnì kankan mọ ohunkóhun nípa iṣẹ́ tí mo rán ọ àti àṣẹ tí mo pa fún ọ.’ Torí náà, mo bá àwọn ọ̀dọ́kùnrin mi ṣe àdéhùn pé ká pàdé níbì kan.
3 Ní báyìí, tí búrẹ́dì márùn-ún bá wà ní ìkáwọ́ rẹ, ṣáà fún mi tàbí ohunkóhun tó bá wà.”
4 Àmọ́ àlùfáà náà dá Dáfídì lóhùn pé: “Kò sí búrẹ́dì lásán, búrẹ́dì mímọ́ ló wà, tí àwọn ọ̀dọ́kùnrin náà kò bá ti fọwọ́ kan obìnrin.”
5 Dáfídì dá àlùfáà náà lóhùn pé: “A ti rí i dájú pé a yẹra fún àwọn obìnrin bí a ti máa ń ṣe nígbà tí mo bá jáde ogun. Tí ara àwọn ọkùnrin náà bá wà ní mímọ́ nígbà tó jẹ́ pé iṣẹ́ tí kò fi bẹ́ẹ̀ ṣe pàtàkì ni wọ́n bá lọ, ṣé wọn ò ní wà ní mímọ́ nígbà tí wọ́n fẹ́ ṣiṣẹ́ pàtàkì bíi tòní yìí?”
6 Àlùfáà náà bá fún un ní búrẹ́dì mímọ́, torí pé kò sí búrẹ́dì míì nílẹ̀ àfi búrẹ́dì àfihàn, tí a mú kúrò níwájú Jèhófà kí a lè fi búrẹ́dì tuntun rọ́pò rẹ̀ ní ọjọ́ tí a mú un kúrò.
7 Ọ̀kan lára àwọn ìránṣẹ́ Sọ́ọ̀lù wà níbẹ̀ lọ́jọ́ yẹn, tí a dá dúró níwájú Jèhófà. Dóẹ́gì ni orúkọ rẹ̀, ará Édómù ni, òun sì ni olórí àwọn olùṣọ́ àgùntàn Sọ́ọ̀lù.
8 Dáfídì wá sọ fún Áhímélékì pé: “Ṣé ọ̀kọ̀ tàbí idà kankan wà ní ìkáwọ́ rẹ níbí? Mi ò mú idà mi tàbí àwọn ohun ìjà mi dání, nítorí iṣẹ́ ọba jẹ́ kánjúkánjú.”
9 Àlùfáà náà bá sọ pé: “Idà Gòláyátì ará Filísínì tí o pa ní Àfonífojì Élà wà níbí, òun ni wọ́n faṣọ wé lẹ́yìn éfódì yẹn. Tí o bá fẹ́ mú un, o lè mú un, torí òun nìkan ló wà níbí.” Dáfídì wá sọ pé: “Kò sí èyí tó dà bíi rẹ̀. Mú un fún mi.”
10 Lọ́jọ́ yẹn, Dáfídì gbéra, ó tún bẹ̀rẹ̀ sí í sá lọ nítorí Sọ́ọ̀lù, níkẹyìn ó dé ọ̀dọ̀ Ákíṣì ọba Gátì.
11 Àwọn ìránṣẹ́ Ákíṣì sọ fún un pé: “Ṣé kì í ṣe Dáfídì ọba ilẹ̀ náà nìyí? Ṣé òun kọ́ ni wọ́n kọrin fún, tí wọ́n ń jó tí wọ́n sì ń sọ pé, ‘Sọ́ọ̀lù ti pa ẹgbẹẹgbẹ̀rún ọ̀tá, Àmọ́ Dáfídì pa ẹgbẹẹgbàárùn-ún ọ̀tá’?”
12 Dáfídì fi ọ̀rọ̀ wọ̀nyí sọ́kàn, ẹ̀rù sì bẹ̀rẹ̀ sí í bà á gan-an nítorí Ákíṣì ọba Gátì.
13 Torí náà, ó díbọ́n lójú wọn bíi pé orí òun ti yí, ó sì ń ṣe bí ayírí láàárín wọn. Ó ń ha ara àwọn ilẹ̀kùn ẹnubodè, ó sì ń wa itọ́ sí irùngbọ̀n rẹ̀.
14 Níkẹyìn, Ákíṣì sọ fún àwọn ìránṣẹ́ rẹ̀ pé: “Ẹ rí i pé orí ọkùnrin yìí ti yí! Kí ló dé tí ẹ fi mú un wá sọ́dọ̀ mi?
15 Ṣé àwọn wèrè tó wà níbí kò tó ni, tí màá fi ní kí eléyìí wá máa ṣe wèrè níwájú mi? Ṣé ó yẹ kí irú ọkùnrin yìí wọ ilé mi?”
24 Gbàrà tí Sọ́ọ̀lù pa dà lẹ́yìn àwọn Filísínì tó lé lọ, wọ́n sọ fún un pé: “Wò ó! Dáfídì wà ní aginjù Ẹ́ń-gédì.”
2 Torí náà, Sọ́ọ̀lù kó ẹgbẹ̀rún mẹ́ta (3,000) ọkùnrin tí ó yàn látinú gbogbo Ísírẹ́lì, ó sì wá Dáfídì àti àwọn ọkùnrin rẹ̀ lọ sórí àwọn gẹ̀rẹ́gẹ̀rẹ́ àpáta tí àwọn ewúrẹ́ orí òkè máa ń wà.
3 Sọ́ọ̀lù dé ibi àwọn ọgbà àgùntàn tí wọ́n fi òkúta ṣe lójú ọ̀nà, níbi tí ihò kan wà, ó sì wọlé lọ láti tura, àmọ́ Dáfídì àti àwọn ọkùnrin rẹ̀ jókòó sí inú ihò náà ní apá ẹ̀yìn.
4 Àwọn ọkùnrin Dáfídì sọ fún un pé: “Ọjọ́ yìí ni Jèhófà sọ fún ọ nípa rẹ̀ pé, ‘Wò ó! Màá fi ọ̀tá rẹ lé ọ lọ́wọ́, o lè ṣe ohunkóhun tó bá dára ní ojú rẹ sí i.’” Torí náà, Dáfídì dìde, ó sì rọra gé etí aṣọ àwọ̀lékè tí kò lápá tí Sọ́ọ̀lù wọ̀.
5 Àmọ́ lẹ́yìn náà, ọkàn Dáfídì ń dá a lẹ́bi ṣáá, torí pé ó gé etí aṣọ àwọ̀lékè tí kò lápá tí Sọ́ọ̀lù wọ̀.
6 Ó sọ fún àwọn ọkùnrin rẹ̀ pé: “Jèhófà ò ní fẹ́ gbọ́ rárá pé mo ṣe irú nǹkan bẹ́ẹ̀ sí olúwa mi, ẹni àmì òróró Jèhófà, pé mo gbé ọwọ́ mi sókè sí i, torí ẹni àmì òróró Jèhófà ni.”
7 Ọ̀rọ̀ tí Dáfídì sọ yìí ló fi dá àwọn ọkùnrin tó wà pẹ̀lú rẹ̀ dúró, kò sì gbà wọ́n láyè láti kọ lu Sọ́ọ̀lù. Àmọ́, Sọ́ọ̀lù dìde, ó kúrò nínú ihò náà, ó sì bá tiẹ̀ lọ.
8 Lẹ́yìn náà, Dáfídì dìde, ó jáde kúrò nínú ihò náà, ó sì nahùn pe Sọ́ọ̀lù, o ní: “Olúwa mi ọba!” Nígbà tí Sọ́ọ̀lù bojú wẹ̀yìn, Dáfídì tẹrí ba, ó sì dọ̀bálẹ̀.
9 Dáfídì sọ fún Sọ́ọ̀lù pé: “Kí nìdí tí o fi fetí sí àwọn tó ń sọ pé, ‘Wò ó! Dáfídì fẹ́ ṣe ọ́ ní jàǹbá’?
10 O ti fojú ara rẹ rí i lónìí bí Jèhófà ṣe fi ọ́ lé mi lọ́wọ́ nínú ihò. Àmọ́ nígbà tí ẹnì kan ní kí n pa ọ́, àánú rẹ ṣe mí, mo sì sọ pé, ‘Mi ò ní gbé ọwọ́ mi sókè sí olúwa mi, torí pé ẹni àmì òróró Jèhófà ni.’
11 Bàbá mi, wò ó, etí aṣọ àwọ̀lékè rẹ tí kò lápá rèé lọ́wọ́ mi; nígbà tí mo gé etí aṣọ àwọ̀lékè rẹ tí kò lápá, mi ò pa ọ́. Ṣé ìwọ náà rí i, ṣé o sì ti wá mọ̀ báyìí pé mi ò gbèrò láti ṣe ọ́ ní jàǹbá tàbí kí n dìtẹ̀ sí ọ? Mi ò ṣẹ̀ ọ́, àmọ́ ńṣe ni ò ń dọdẹ mi kiri láti gba ẹ̀mí mi.
12 Kí Jèhófà ṣe ìdájọ́ láàárín èmi àti ìwọ, kí Jèhófà sì bá mi gbẹ̀san lára rẹ, àmọ́ mi ò ní jẹ́ gbé ọwọ́ mi sókè sí ọ.
13 Bí òwe àtijọ́ kan tó sọ pé, ‘Ẹni burúkú ló ń hùwà burúkú,’ àmọ́ ní tèmi, mi ò ní gbé ọwọ́ mi sókè sí ọ.
14 Ta tiẹ̀ ni ọba Ísírẹ́lì ń lé kiri? Ta ni ò ń lépa? Ṣé òkú ajá bíi tèmi yìí ni? Àbí ẹyọ eégbọn kan ṣoṣo?
15 Kí Jèhófà jẹ́ onídàájọ́, kí ó sì dájọ́ láàárín èmi àti ìwọ. Yóò rí i, yóò gba ẹjọ́ mi rò, yóò dá ẹjọ́ mi, yóò sì gbà mí lọ́wọ́ rẹ.”
16 Bí Dáfídì ṣe parí ọ̀rọ̀ tó sọ fún Sọ́ọ̀lù yìí, Sọ́ọ̀lù sọ pé: “Ṣé ohùn rẹ nìyí, Dáfídì ọmọ mi?” Sọ́ọ̀lù sì bẹ̀rẹ̀ sí í sunkún kíkankíkan.
17 Ó sọ fún Dáfídì pé: “Òdodo rẹ ju tèmi lọ, torí o ti ṣe dáadáa sí mi, àmọ́ mo ti fi ibi san án fún ọ.
18 Bẹ́ẹ̀ ni, o ti sọ ohun rere tí o ṣe lónìí fún mi bí o kò ṣe pa mí nígbà tí Jèhófà fi mí lé ọ lọ́wọ́.
19 Ta ló máa rí ọ̀tá rẹ̀ tí á sì jẹ́ kó faraare lọ? Jèhófà yóò fi ire san án fún ọ, nítorí ohun tí o ṣé fún mi lónìí.
20 Wò ó! Mo mọ̀ pé kò sí bí o kò ṣe ní di ọba tó máa ṣàkóso àti pé ìjọba Ísírẹ́lì máa pẹ́ lọ́wọ́ rẹ.
21 Ní báyìí, fi Jèhófà búra fún mi pé o ò ní pa àtọmọdọ́mọ mi run àti pé o ò ní pa orúkọ mi rẹ́ kúrò nílé bàbá mi.”
22 Torí náà, Dáfídì búra fún Sọ́ọ̀lù, lẹ́yìn náà Sọ́ọ̀lù lọ sí ilé rẹ̀. Àmọ́ Dáfídì àti àwọn ọkùnrin rẹ̀ lọ sí ibi ààbò.
26 Nígbà tó yá, àwọn ọkùnrin Sífù wá sọ́dọ̀ Sọ́ọ̀lù ní Gíbíà, wọ́n sọ pé: “Dáfídì fara pa mọ́ sórí òkè Hákílà tó dojú kọ Jéṣímónì.”
2 Sọ́ọ̀lù bá dìde, òun àti ẹgbẹ̀rún mẹ́ta (3,000) àṣàyàn ọkùnrin ní Ísírẹ́lì sì lọ sí aginjù Sífù láti wá Dáfídì nínú aginjù náà.
3 Sọ́ọ̀lù pàgọ́ sẹ́gbẹ̀ẹ́ ọ̀nà lórí òkè Hákílà tó dojú kọ Jéṣímónì. Nígbà náà, Dáfídì ń gbé ní aginjù, ó sì gbọ́ pé Sọ́ọ̀lù ti wá òun wá sínú aginjù náà.
4 Torí náà, Dáfídì rán àwọn amí kí wọ́n lè lọ wò ó bóyá Sọ́ọ̀lù ti wá lóòótọ́.
5 Lẹ́yìn náà, Dáfídì lọ sí ibi tí Sọ́ọ̀lù pàgọ́ sí, Dáfídì sì rí ibi tí Sọ́ọ̀lù àti Ábínérì ọmọ Nérì olórí ọmọ ogun rẹ̀ sùn sí; Sọ́ọ̀lù sùn sílẹ̀ ní gbàgede ibùdó pẹ̀lú àwọn ọmọ ogun tó dó yí i ká.
6 Ìgbà náà ni Dáfídì sọ fún Áhímélékì ọmọ Hétì àti Ábíṣáì ọmọ Seruáyà, ẹ̀gbọ́n Jóábù pé: “Ta ló máa tẹ̀ lé mi lọ sí ibùdó lọ́dọ̀ Sọ́ọ̀lù?” Ábíṣáì fèsì pé: “Màá tẹ̀ lé ọ.”
7 Ni Dáfídì àti Ábíṣáì bá lọ sọ́dọ̀ àwọn ọmọ ogun náà lóru, wọ́n sì rí Sọ́ọ̀lù tó sùn sílẹ̀ ní gbàgede ibùdó, tó fi ọ̀kọ̀ rẹ̀ gúnlẹ̀ síbi orí rẹ̀; Ábínérì àti àwọn ọmọ ogun sì sùn yí i ká.
8 Ábíṣáì wá sọ fún Dáfídì pé: “Ọlọ́run ti fi ọ̀tá rẹ lé ọ lọ́wọ́ lónìí. Ní báyìí, jọ̀wọ́, jẹ́ kí n fi ọ̀kọ̀ gún un mọ́lẹ̀ lẹ́ẹ̀kan péré, mi ò ní ṣe é lẹ́ẹ̀mejì.”
9 Àmọ́, Dáfídì sọ fún Ábíṣáì pé: “Má ṣe é ní jàǹbá, ṣé ẹnì kan lè gbé ọwọ́ rẹ̀ sókè sí ẹni àmì òróró Jèhófà, kó má sì jẹ̀bi?”
10 Dáfídì ń bá ọ̀rọ̀ rẹ̀ lọ, ó ní: “Bí Jèhófà ti wà láàyè, Jèhófà fúnra rẹ̀ ló máa mú un balẹ̀, ó sì lè kú lọ́jọ́ kan tàbí kó lọ sójú ogun kó sì kú síbẹ̀.
11 Jèhófà ò ní fẹ́ gbọ́ rárá pé mo gbé ọwọ́ mi sókè sí ẹni àmì òróró Jèhófà! Ní báyìí, jọ̀wọ́ jẹ́ ká mú ọ̀kọ̀ àti ìgò omi tó wà níbi orí rẹ̀, kí a sì máa bá tiwa lọ.”
12 Torí náà, Dáfídì mú ọ̀kọ̀ àti ìgò omi tó wà níbi orí Sọ́ọ̀lù, wọ́n sì lọ. Kò sí ẹni tó rí wọn, bẹ́ẹ̀ ni ẹnì kankan ò kíyè sí wọn, kò tiẹ̀ sí ẹni tó jí, gbogbo wọn ti sùn lọ, nítorí oorun àsùnwọra láti ọ̀dọ̀ Jèhófà ni ó kùn wọ́n.
13 Ìgbà náà ni Dáfídì sọdá sí òdìkejì, ó dúró sórí òkè ní òkèèrè, àyè tó wà láàárín wọn sì pọ̀ gan-an.
14 Dáfídì nahùn pe àwọn ọmọ ogun náà àti Ábínérì ọmọ Nérì, ó ní: “Ábínérì, ṣé o ò ní dáhùn ni?” Ábínérì dáhùn pé: “Ìwọ ta ló ń pe ọba?”
15 Dáfídì sọ fún Ábínérì pé: “Ṣebí ọkùnrin ni ọ́? Ta sì ni ó dà bí rẹ ní Ísírẹ́lì? Kí wá nìdí tó ò fi máa ṣọ́ olúwa rẹ ọba? Torí ọ̀kan lára àwọn ọmọ ogun wọlé wá láti pa olúwa rẹ ọba.
16 Ohun tí o ṣe yìí kò dára. Bí Jèhófà ti wà láàyè, ikú tọ́ sí yín, torí ẹ ò ṣọ́ olúwa yín, ẹni àmì òróró Jèhófà. Ní báyìí, ẹ wò yí ká! Ibo ni ọ̀kọ̀ ọba àti ìgò omi tó wà níbi orí rẹ̀ wà?”
17 Sọ́ọ̀lù wá mọ̀ pé ohùn Dáfídì ni, ó sọ pé: “Ṣé ohùn rẹ nìyí, Dáfídì ọmọ mi?” Dáfídì fèsì pé: “Ohùn mi ni, olúwa mi ọba.”
18 Ó tún sọ pé: “Kí ló dé tí olúwa mi fi ń lépa ìránṣẹ́ rẹ̀, kí ni mo ṣe, kí sì ni ẹ̀bi mi?
19 Kí olúwa mi ọba jọ̀wọ́ fetí sí ọ̀rọ̀ ìránṣẹ́ rẹ̀: Tó bá jẹ́ pé Jèhófà ni ó fi sí ọ lọ́kàn láti máa lépa mi, kí ó gba ọrẹ ọkà mi. Àmọ́ tó bá jẹ́ pé àwọn èèyàn ló fi sí ọ lọ́kàn, ègún ni fún wọn níwájú Jèhófà, torí pé wọ́n ti lé mi jáde lónìí, kí n má bàa ní ìpín nínú ogún Jèhófà, wọ́n ń sọ pé, ‘Lọ, kí o sì sin àwọn ọlọ́run míì!’
20 Torí náà, má ṣe jẹ́ kí ẹ̀jẹ̀ mi kán sórí ilẹ̀ tí kò sí níwájú Jèhófà, nítorí ọba Ísírẹ́lì ti jáde lọ wá ẹyọ eégbọn kan ṣoṣo, àfi bíi pé ẹyẹ àparò ló ń lé lórí àwọn òkè.”
21 Ni Sọ́ọ̀lù bá sọ pé: “Mo ti ṣẹ̀. Pa dà wá, Dáfídì ọmọ mi, mi ò ní ṣe ọ́ ní jàǹbá mọ́, torí pé o ka ẹ̀mí mi sí ohun iyebíye lónìí yìí. Òótọ́ ni pé mo ti hùwà òmùgọ̀, mo sì ti ṣe àṣìṣe ńlá.”
22 Dáfídì dáhùn pé: “Ọ̀kọ̀ ọba rèé. Jẹ́ kí ọ̀kan lára àwọn ọ̀dọ́kùnrin rẹ sọdá wá mú un.
23 Jèhófà ló máa san òdodo àti ìṣòtítọ́ kálukú pa dà fún un, torí pé Jèhófà fi ọ́ lé mi lọ́wọ́ lónìí, àmọ́ mi ò fẹ́ gbé ọwọ́ mi sókè sí ẹni àmì òróró Jèhófà.
24 Wò ó! Bí ẹ̀mí rẹ ṣe ṣeyebíye sí mi lónìí, bẹ́ẹ̀ ni kí ẹ̀mí mi ṣeyebíye lójú Jèhófà, kí ó sì gbà mí nínú gbogbo wàhálà.”
25 Sọ́ọ̀lù dá Dáfídì lóhùn pé: “Kí Ọlọ́run bù kún ọ, Dáfídì ọmọ mi. Ó dájú pé wàá gbé àwọn ohun ńlá ṣe, wàá sì borí.” Ìgbà náà ni Dáfídì bá tiẹ̀ lọ, Sọ́ọ̀lù sì pa dà sí àyè rẹ̀.
28 Nígbà yẹn, àwọn Filísínì kó àwọn ọmọ ogun wọn jọ láti bá Ísírẹ́lì jà. Nítorí náà, Ákíṣì sọ fún Dáfídì pé: “Ṣé o mọ̀ pé ìwọ àti àwọn ọkùnrin rẹ máa bá mi lọ jagun?”
2 Dáfídì bá sọ fún Ákíṣì pé: “Ìwọ náà mọ ohun tí ìránṣẹ́ rẹ máa ṣe.” Ni Ákíṣì bá sọ fún Dáfídì pé: “Ìdí nìyẹn tí màá fi yàn ọ́ ṣe ẹ̀ṣọ́ tí á máa ṣọ́ mi nígbà gbogbo.”
3 Lákòókò yìí, Sámúẹ́lì ti kú, gbogbo Ísírẹ́lì ti ṣọ̀fọ̀ rẹ̀, wọ́n sì ti sin ín sí Rámà ìlú rẹ̀. Sọ́ọ̀lù sì ti mú àwọn abẹ́mìílò àti àwọn woṣẹ́woṣẹ́ kúrò ní ilẹ̀ náà.
4 Àwọn Filísínì kóra jọ, wọ́n lọ, wọ́n sì pabùdó sí Ṣúnémù. Nítorí náà, Sọ́ọ̀lù kó gbogbo Ísírẹ́lì jọ, wọ́n sì pabùdó sí Gíbóà.
5 Nígbà tí Sọ́ọ̀lù rí ibùdó àwọn Filísínì, ẹ̀rù bà á, àyà rẹ̀ sì já gan-an.
6 Bí Sọ́ọ̀lù tilẹ̀ ń wádìí lọ́dọ̀ Jèhófà, Jèhófà kò dá a lóhùn rárá, ì báà jẹ́ nípasẹ̀ àlá tàbí nípasẹ̀ Úrímù   tàbí àwọn wòlíì.
7 Níkẹyìn, Sọ́ọ̀lù sọ fún àwọn ìránṣẹ́ rẹ̀ pé: “Ẹ bá mi wá obìnrin kan tí ó jẹ́ abẹ́mìílò, màá lọ wádìí lọ́wọ́ rẹ̀.” Àwọn ìránṣẹ́ rẹ̀ sọ fún un pé: “Wò ó! Obìnrin kan tí ó jẹ́ abẹ́mìílò wà ní Ẹ́ń-dórì.”
8 Nítorí náà, Sọ́ọ̀lù pa ara dà, ó wọ aṣọ míì, ó sì lọ sọ́dọ̀ obìnrin náà ní òru pẹ̀lú méjì lára àwọn ọkùnrin rẹ̀. Ó ní: “Jọ̀wọ́, bá mi fi agbára ìbẹ́mìílò rẹ pe ẹni tí mo bá dárúkọ rẹ̀ fún ọ jáde.”
9 Ṣùgbọ́n, obìnrin náà sọ fún un pé: “Ó yẹ kí o mọ ohun tí Sọ́ọ̀lù ṣe dáadáa, bí ó ṣe mú àwọn abẹ́mìílò àti àwọn woṣẹ́woṣẹ́ kúrò ní ilẹ̀ yìí. Kí wá nìdí tí o fi fẹ́ dẹkùn mú mi kí wọ́n lè pa mí?”
10 Sọ́ọ̀lù wá fi Jèhófà búra fún un pé: “Bí Jèhófà ti wà láàyè, o ò ní jẹ̀bi kankan lórí ọ̀rọ̀ yìí!”
11 Ni obìnrin náà bá sọ pé: “Ta ni kí n bá ọ pè jáde?” Ó fèsì pé: “Bá mi pe Sámúẹ́lì jáde.”
12 Nígbà tí obìnrin náà rí “Sámúẹ́lì,” ó fi gbogbo agbára rẹ̀ ké jáde sí Sọ́ọ̀lù pé: “Kí ló dé tí o fi tàn mí? Ìwọ ni Sọ́ọ̀lù!”
13 Àmọ́ ọba sọ fún un pé: “Má bẹ̀rù, kí lo rí?” Obìnrin náà dá Sọ́ọ̀lù lóhùn pé: “Mo rí ẹnì kan tó dà bí ọlọ́run tó ń jáde bọ̀ láti inú ilẹ̀.”
14 Ní kíá, ó béèrè lọ́wọ́ rẹ̀ pé: “Báwo ló ṣe rí?” Ó fèsì pé: “Ọkùnrin arúgbó kan ló ń jáde bọ̀, ó sì wọ aṣọ àwọ̀lékè tí kò lápá.” Sọ́ọ̀lù wá mọ̀ pé “Sámúẹ́lì” ni, ó tẹrí ba, ó sì dọ̀bálẹ̀.
15 Ìgbà náà ni “Sámúẹ́lì” sọ fún Sọ́ọ̀lù pé: “Kí ló dé tí o fi ń yọ mí lẹ́nu, tí o ní kí wọ́n pè mí jáde?” Sọ́ọ̀lù fèsì pé: “Mo wà nínú wàhálà ńlá. Àwọn Filísínì ń bá mi jà, Ọlọ́run sì ti fi mí sílẹ̀, kò dá mi lóhùn mọ́, ì báà jẹ́ nípasẹ̀ àwọn wòlíì tàbí nípasẹ̀ àlá; ìdí nìyẹn tí mo fi ń pè ọ́, kí o lè jẹ́ kí n mọ ohun tó yẹ kí n ṣe.”
16 “Sámúẹ́lì” bá sọ pé: “Kí nìdí tí o fi ń wádìí lọ́dọ̀ mi ní báyìí tí Jèhófà ti fi ọ́ sílẹ̀, tó sì ti wá di ọ̀tá rẹ?
17 Jèhófà yóò ṣe ohun tí ó ti gbẹnu mi sọ: Jèhófà máa fa ìjọba náà ya kúrò lọ́wọ́ rẹ, á sì fún Dáfídì tí ó jẹ́ ọ̀kan lára àwọn èèyàn rẹ.
18 Nítorí pé o kò ṣègbọràn sí ohùn Jèhófà, Ámálékì tó ń múnú bí i gan-an ni o kò sì pa run, ìdí nìyẹn tí Jèhófà fi ṣe báyìí sí ọ lónìí.
19 Jèhófà tún máa fi ìwọ àti Ísírẹ́lì lé àwọn Filísínì lọ́wọ́. Ní ọ̀la, ìwọ àti àwọn ọmọ rẹ yóò wà pẹ̀lú mi. Jèhófà sì máa tún fi àwọn ọmọ ogun Ísírẹ́lì lé àwọn Filísínì lọ́wọ́.”
20 Ní kíá, Sọ́ọ̀lù nà gbalaja sórí ilẹ̀, ẹ̀rù sì bà á gan-an nítorí ọ̀rọ̀ “Sámúẹ́lì.” Kò sì sí okun kankan nínú rẹ̀ mọ́, torí pé kò tíì jẹun ní gbogbo ọ̀sán àti ní gbogbo òru.
21 Nígbà tí obìnrin náà wá bá Sọ́ọ̀lù, tó sì rí i pé ìdààmú ti bá a gan-an, ó sọ fún un pé: “Wò ó, ìránṣẹ́ rẹ ti ṣe ohun tí o sọ, mo ti fi ẹ̀mí mi wewu, mo sì ṣe ohun tí o ní kí n ṣe.
22 Ní báyìí, jọ̀wọ́ gbọ́ ohun tí ìránṣẹ́ rẹ fẹ́ sọ. Jẹ́ kí n gbé oúnjẹ díẹ̀ síwájú rẹ, kí o lè jẹun, kí o sì ní okun nígbà tí o bá ń lọ.”
23 Ṣùgbọ́n ó kọ̀, ó sì sọ pé: “Mi ò ní jẹun.” Àmọ́, àwọn ìránṣẹ́ rẹ̀ àti obìnrin náà ń rọ̀ ọ́. Níkẹyìn, ó gbọ́ tiwọn, ó dìde nílẹ̀, ó sì jókòó sórí ibùsùn.
24 Obìnrin náà ní ọmọ màlúù àbọ́sanra kan nílé, torí náà ó sáré pa á, ó bu ìyẹ̀fun, ó pò ó, ó sì fi ṣe búrẹ́dì aláìwú.
25 Ó wá gbé e fún Sọ́ọ̀lù àti àwọn ìránṣẹ́ rẹ̀, wọ́n sì jẹun. Lẹ́yìn ìyẹn, wọ́n gbéra, wọ́n sì lọ ní òru yẹn.
29 Àwọn Filísínì kó gbogbo ọmọ ogun wọn jọ sí Áfékì, nígbà tí àwọn ọmọ Ísírẹ́lì dó sẹ́gbẹ̀ẹ́ ìsun tí ó wà ní Jésírẹ́lì.
2 Àwọn alákòóso Filísínì ń kọjá lọ pẹ̀lú ọgọ́rọ̀ọ̀rún àti ẹgbẹẹgbẹ̀rún wọn, Dáfídì àti àwọn ọkùnrin rẹ̀ sì ń rìn bọ̀ lẹ́yìn pẹ̀lú Ákíṣì.
3 Àmọ́ àwọn ìjòyè Filísínì sọ pé: “Kí ni àwọn Hébérù yìí ń wá níbí?” Ákíṣì dá àwọn ìjòyè Filísínì lóhùn pé: “Dáfídì ìránṣẹ́ Sọ́ọ̀lù ọba Ísírẹ́lì rèé, ó ti tó ọdún kan tàbí jù bẹ́ẹ̀ lọ tí ó ti wà lọ́dọ̀ mi. Mi ò rí ohun tí kò tọ́ lọ́wọ́ rẹ̀ láti ọjọ́ tí ó ti sá wá sọ́dọ̀ mi títí di òní yìí.”
4 Àmọ́ inú bí àwọn ìjòyè Filísínì sí Ákíṣì gan-an, wọ́n sì sọ fún un pé: “Ní kí ọkùnrin náà pa dà. Kó pa dà sí àyè tí o yàn án sí. Má ṣe jẹ́ kó bá wa lọ sójú ogun, kó má bàa yíjú pa dà sí wa lójú ogun. Ọ̀nà wo ni ì bá tún gbà wá ojú rere olúwa rẹ̀ ju pé kó fi orí àwọn èèyàn wa lé e lọ́wọ́?
5 Ṣé kì í ṣe Dáfídì tí wọ́n kọrin fún, tí wọ́n sì ń jó fún nìyí, tí wọ́n ń sọ pé: ‘Sọ́ọ̀lù ti pa ẹgbẹẹgbẹ̀rún ọ̀tá, Àmọ́ Dáfídì pa ẹgbẹẹgbàárùn-ún ọ̀tá’?”
6 Nítorí náà, Ákíṣì pe Dáfídì, ó sì sọ fún un pé: “Bí Jèhófà ti wà láàyè, olóòótọ́ ni ọ́, inú mi sì dùn sí i pé kí o bá àwọn ọmọ ogun mi jáde ogun, torí mi ò rí ohun tí kò tọ́ lọ́wọ́ rẹ láti ọjọ́ tí o ti dé ọ̀dọ̀ mi títí di òní yìí. Àmọ́ àwọn alákòóso kò fọkàn tán ọ.
7 Torí náà, pa dà ní àlàáfíà, má sì ṣe ohunkóhun tí á bí àwọn alákòóso Filísínì nínú.”
8 Àmọ́, Dáfídì sọ fún Ákíṣì pé: “Kí ló dé? Kí ni mo ṣe? Ohun tí kò tọ́ wo lo rí lọ́wọ́ ìránṣẹ́ rẹ láti ọjọ́ tí mo ti dé ọ̀dọ̀ rẹ títí di òní yìí? Kí nìdí tí mi ò fi lè tẹ̀ lé ọ, kí n sì bá àwọn ọ̀tá olúwa mi ọba jà?”
9 Ni Ákíṣì bá dá Dáfídì lóhùn pé: “Lójú tèmi, ìwà rẹ dára bíi ti áńgẹ́lì Ọlọ́run. Ṣùgbọ́n àwọn ìjòyè Filísínì ti sọ pé, ‘Má ṣe jẹ́ kí ó bá wa lọ sójú ogun.’
10 Torí náà, dìde ní àárọ̀ kùtù pẹ̀lú àwọn ìránṣẹ́ olúwa rẹ tí ó bá ọ wá; kí ẹ gbéra, kí ẹ sì lọ ní àárọ̀ kùtù gbàrà tí ilẹ̀ bá ti mọ́.”
11 Torí náà, Dáfídì àti àwọn ọkùnrin rẹ̀ dìde ní àárọ̀ láti pa dà sí ilẹ̀ àwọn Filísínì, àwọn Filísínì sì lọ sí Jésírẹ́lì.
31 Nígbà náà, àwọn Filísínì ń bá Ísírẹ́lì jà. Àwọn ọkùnrin Ísírẹ́lì sá kúrò níwájú àwọn Filísínì, ọ̀pọ̀ lára wọn sì kú sórí Òkè Gíbóà.
2 Àwọn Filísínì sún mọ́ Sọ́ọ̀lù àti àwọn ọmọ rẹ̀, àwọn Filísínì sì pa Jónátánì, Ábínádábù àti Maliki-ṣúà, àwọn ọmọ Sọ́ọ̀lù.
3 Ìjà náà le mọ́ Sọ́ọ̀lù, ọwọ́ àwọn tafàtafà bà á, wọ́n sì dá ọgbẹ́ sí i lára yánnayànna.
4 Ni Sọ́ọ̀lù bá sọ fún ẹni tó ń bá a gbé ìhámọ́ra pé: “Fa idà rẹ yọ, kí o sì fi gún mi ní àgúnyọ, kí àwọn aláìdádọ̀dọ́ yìí má bàa wá gún mi ní àgúnyọ, kí wọ́n sì hùwà ìkà sí mi.” Àmọ́, ẹni tó ń bá a gbé ìhámọ́ra kò fẹ́ ṣe bẹ́ẹ̀, nítorí ẹ̀rù bà á gan-an. Torí náà, Sọ́ọ̀lù mú idà, ó sì ṣubú lé e.
5 Nígbà tí ẹni tó ń bá a gbé ìhámọ́ra rí i pé Sọ́ọ̀lù ti kú, òun náà ṣubú lé idà tirẹ̀, ó sì kú pẹ̀lú rẹ̀.
6 Bí Sọ́ọ̀lù àti àwọn ọmọkùnrin rẹ̀ mẹ́tẹ̀ẹ̀ta àti ẹni tó ń bá a gbé ìhámọ́ra pẹ̀lú gbogbo àwọn ọkùnrin rẹ̀ ṣe kú pa pọ̀ ní ọjọ́ yẹn nìyẹn.
7 Nígbà tí àwọn èèyàn Ísírẹ́lì tó ń gbé ní agbègbè àfonífojì àti agbègbè ilẹ̀ Jọ́dánì rí i pé àwọn ọkùnrin Ísírẹ́lì ti sá lọ àti pé Sọ́ọ̀lù àti àwọn ọmọ rẹ̀ ti kú, wọ́n bẹ̀rẹ̀ sí í fi ìlú sílẹ̀, wọ́n sì sá lọ; lẹ́yìn náà, àwọn Filísínì wá, wọ́n sì ń gbé ibẹ̀.
8 Ní ọjọ́ kejì, nígbà tí àwọn Filísínì wá bọ́ àwọn nǹkan tó wà lára àwọn tí wọ́n pa, wọ́n rí Sọ́ọ̀lù àti àwọn ọmọ rẹ̀ mẹ́ta tí wọ́n ti kú sórí Òkè Gíbóà.
9 Wọ́n gé orí rẹ̀ kúrò, wọ́n bọ́ ìhámọ́ra rẹ̀, wọ́n sì ránṣẹ́ sí gbogbo ilẹ̀ àwọn Filísínì pé kí wọ́n ròyìn rẹ̀ ní àwọn ilé òrìṣà wọn àti láàárín àwọn èèyàn náà.
10 Wọ́n wá gbé ìhámọ́ra rẹ̀ sínú ilé àwọn ère Áṣítórétì, wọ́n sì kan òkú rẹ̀ mọ́ ògiri Bẹti-ṣánì.
11 Nígbà tí àwọn tó ń gbé ní Jabeṣi-gílíádì gbọ́ ohun tí àwọn Filísínì ṣe sí Sọ́ọ̀lù,
12 gbogbo àwọn jagunjagun gbéra, wọ́n sì rìnrìn àjò ní gbogbo òru, wọ́n gbé òkú Sọ́ọ̀lù àti àwọn ọmọ rẹ̀ kúrò lára ògiri Bẹti-ṣánì. Wọ́n pa dà sí Jábéṣì, wọ́n sì sun wọ́n níbẹ̀.
13 Wọ́n wá kó egungun wọn, wọ́n sin wọ́n sábẹ́ igi támáríkì ní Jábéṣì, wọ́n sì fi ọjọ́ méje gbààwẹ̀.
1 Lẹ́yìn ikú Sọ́ọ̀lù, nígbà tí Dáfídì dé láti ibi tí ó ti lọ ṣẹ́gun àwọn ọmọ Ámálékì, Dáfídì dúró sí Síkílágì fún ọjọ́ méjì.
2 Ní ọjọ́ kẹta, ọkùnrin kan wá láti ibùdó Sọ́ọ̀lù, aṣọ rẹ̀ ti ya, iyẹ̀pẹ̀ sì wà lórí rẹ̀. Nígbà tí ó wá sọ́dọ̀ Dáfídì, ó wólẹ̀, ó sì dọ̀bálẹ̀.
3 Dáfídì béèrè lọ́wọ́ rẹ̀ pé: “Ibo lo ti ń bọ̀?” Ó dáhùn pé: “Ibùdó Ísírẹ́lì ni mo ti sá wá.”
4 Dáfídì sì béèrè lọ́wọ́ rẹ̀ pé: “Báwo ni ọ̀hún ṣe rí? Jọ̀ọ́, sọ fún mi.” Ó dáhùn pé: “Àwọn èèyàn ti sá kúrò lójú ogun, ọ̀pọ̀ ló ti ṣubú tí wọ́n sì ti kú. Kódà Sọ́ọ̀lù àti Jónátánì ọmọ rẹ̀ ti kú.”
5 Dáfídì bá béèrè lọ́wọ́ ọ̀dọ́kùnrin tí ó wá ròyìn fún un pé: “Báwo lo ṣe mọ̀ pé Sọ́ọ̀lù àti Jónátánì ọmọ rẹ̀ ti kú?”
6 Ọ̀dọ́kùnrin náà fèsì pé: “Ó ṣẹlẹ̀ pé mo wà ní orí Òkè Gíbóà, ni mo bá rí Sọ́ọ̀lù tó fi ara ti ọ̀kọ̀ rẹ̀, àwọn tó ń gun kẹ̀kẹ́ ogun àti àwọn agẹṣin sì ti ká a mọ́.
7 Nígbà tí ó bojú wẹ̀yìn, tí ó rí mi, ó pè mí, mo sì sọ pé, ‘Èmi nìyí!’
8 Ó béèrè lọ́wọ́ mi pé, ‘Ta ni ọ́?’ Mo dá a lóhùn pé, ‘Ọmọ Ámálékì ni mí.’
9 Ni ó bá sọ pé, ‘Jọ̀wọ́, dúró lẹ́gbẹ̀ẹ́ mi, kí o sì pa mí, nítorí mò ń jẹ̀rora gan-an, àmọ́ mo ṣì wà láàyè.’
10 Torí náà, mo dúró lẹ́gbẹ̀ẹ́ rẹ̀, mo sì pa á, nítorí mo mọ̀ pé kò lè yè é lẹ́yìn tí ó ti fara gbọgbẹ́ tí ó sì ti ṣubú. Lẹ́yìn náà, mo ṣí adé orí rẹ̀, mo sì bọ́ ẹ̀gbà tó wà ní apá rẹ̀, mo sì kó wọn wá fún olúwa mi.”
11 Ni Dáfídì bá di ẹ̀wù ara rẹ̀ mú, ó sì fà á ya, gbogbo àwọn ọkùnrin tí ó wà pẹ̀lú rẹ̀ náà sì ṣe bẹ́ẹ̀.
12 Wọ́n pohùn réré ẹkún, wọ́n sunkún, wọ́n sì gbààwẹ̀ títí di ìrọ̀lẹ́ nítorí Sọ́ọ̀lù àti Jónátánì ọmọ rẹ̀ àti nítorí àwọn èèyàn Jèhófà àti ilé Ísírẹ́lì torí pé wọ́n ti fi idà pa wọ́n.
13 Dáfídì béèrè lọ́wọ́ ọ̀dọ́kùnrin tó wá ròyìn fún un pé: “Ibo lo ti wá?” Ó sọ pé: “Ọmọ Ámálékì ni bàbá mi, àjèjì ni nílẹ̀ Ísírẹ́lì.”
14 Ìgbà náà ni Dáfídì sọ fún un pé: “Kí ló dé tí ẹ̀rù ò fi bà ọ́ láti gbé ọwọ́ rẹ sókè láti pa ẹni àmì òróró Jèhófà?”
15 Dáfídì bá pe ọ̀kan lára àwọn ọ̀dọ́kùnrin rẹ̀, ó sì sọ pé: “Bọ́ síwájú, kí o sì ṣá a balẹ̀.” Torí náà, ó ṣá a balẹ̀, ó sì kú.
16 Dáfídì sọ fún un pé: “Ẹ̀jẹ̀ rẹ wà ní orí ìwọ fúnra rẹ, nítorí ẹnu rẹ ló kó bá ọ, bí o ṣe sọ pé, ‘Èmi ni mo pa ẹni àmì òróró Jèhófà.’”
17 Dáfídì wá kọ orin arò yìí nítorí Sọ́ọ̀lù àti Jónátánì ọmọ rẹ̀,
18 ó sì ní kí wọ́n kọ́ àwọn èèyàn Júdà ní orin arò tí wọ́n pè ní “Ọrun,” tó wà lákọsílẹ̀ nínú ìwé Jáṣárì:
19 “Ìwọ Ísírẹ́lì, wọ́n ti pa ẹwà lórí àwọn ibi gíga rẹ. Wo bí àwọn alágbára ṣe ṣubú!
20 Ẹ má sọ ọ́ ní Gátì; Ẹ má ṣe kéde rẹ̀ ní àwọn ojú ọ̀nà Áṣíkẹ́lónì, Kí àwọn ọmọbìnrin Filísínì má bàa yọ̀, Kí àwọn ọmọbìnrin àwọn aláìdádọ̀dọ́ má bàa dunnú.
21 Ẹ̀yin òkè Gíbóà, Kí ìrì má sẹ̀, kí òjò má sì rọ̀ sórí yín, Bẹ́ẹ̀ ni kí pápá má ṣe mú ọrẹ mímọ́ jáde, Nítorí pé ibẹ̀ ni wọ́n ti sọ apata àwọn alágbára di aláìmọ́, A kò sì fi òróró pa apata Sọ́ọ̀lù mọ́.
22 Ọrun Jónátánì àti idà Sọ́ọ̀lù Ti rẹ nínú ẹ̀jẹ̀ àwọn ọ̀tá, ó sì ti gún ọ̀rá àwọn jagunjagun, Wọn kì í tàsé.
23 Sọ́ọ̀lù àti Jónátánì, àwọn ẹni ọ̀wọ́n àti àyànfẹ́ nígbà ayé wọn, A kò sì pín wọn níyà nígbà ikú wọn. Wọ́n yára ju ẹyẹ idì lọ, Wọ́n lágbára ju kìnnìún lọ.
24 Ẹ̀yin ọmọbìnrin Ísírẹ́lì, ẹ sunkún nítorí Sọ́ọ̀lù, Ẹni tí ó fi aṣọ rírẹ̀dòdò àti ohun ọ̀ṣọ́ wọ̀ yín, Ẹni tí ó fi ohun ọ̀ṣọ́ wúrà sára aṣọ yín.
25 Wo bí àwọn alágbára ṣe ṣubú lójú ogun! Wọ́n ti pa Jónátánì sílẹ̀ lórí ibi gíga!
26 Ẹ̀dùn ọkàn bá mi nítorí rẹ, Jónátánì arákùnrin mi; Ẹni ọ̀wọ́n lo jẹ́ sí mi. Ìfẹ́ tí o ní sí mi lágbára ju ti obìnrin lọ.
27 Wo bí àwọn alágbára ṣe ṣubú Tí àwọn ohun ìjà sì ṣègbé!”
4 Nígbà tí Íṣí-bóṣétì ọmọ Sọ́ọ̀lù gbọ́ pé Ábínérì ti kú ní Hébúrónì, ọkàn rẹ̀ domi, ìdààmú sì bá gbogbo àwọn ọmọ Ísírẹ́lì.
2 Àwọn ọkùnrin méjì kan wà tí wọ́n jẹ́ olórí àwọn akónilẹ́rù tó jẹ́ ti ọmọ Sọ́ọ̀lù: ọ̀kan ń jẹ́ Báánà, èkejì sì ń jẹ́ Rékábù. Ọmọ Rímónì ará Béérótì ni wọ́n, wọ́n wá láti ẹ̀yà Bẹ́ńjámínì. (Nítorí pé tẹ́lẹ̀tẹ́lẹ̀, wọ́n máa ń ka Béérótì mọ́ ara Bẹ́ńjámínì.
3 Àwọn ará Béérótì sá lọ sí Gítáímù, wọ́n di àjèjì níbẹ̀, ibẹ̀ ni wọ́n sì ń gbé títí di òní yìí.)
4 Jónátánì, ọmọ Sọ́ọ̀lù, ní ọmọkùnrin kan tó rọ lẹ́sẹ̀. Ọmọ ọdún márùn-ún ni nígbà tí wọ́n mú ìròyìn wá láti Jésírẹ́lì pé Sọ́ọ̀lù àti Jónátánì ti kú, ẹni tó ń tọ́jú rẹ̀ bá gbé e, ó sì sá lọ, àmọ́ bí ẹ̀rù ṣe ń ba obìnrin náà nígbà tó ń sá lọ, ọmọ náà já bọ́, ẹsẹ̀ rẹ̀ sì rọ. Orúkọ rẹ̀ ni Méfíbóṣétì.
5 Àwọn ọmọ Rímónì ará Béérótì, ìyẹn Rékábù àti Báánà, lọ sí ilé Íṣí-bóṣétì ní ọ̀sán gangan, nígbà tí ó ń sun oorun ọ̀sán lọ́wọ́.
6 Wọ́n wọnú ilé náà bíi pé wọ́n fẹ́ wá kó àlìkámà, wọ́n sì gún un ní ikùn; Rékábù àti Báánà arákùnrin rẹ̀ sì sá lọ.
7 Nígbà tí wọ́n wọnú ilé, ó ń sùn lórí ibùsùn nínú yàrá rẹ̀, wọ́n gún un pa, wọ́n sì gé orí rẹ̀ kúrò. Wọ́n gbé orí rẹ̀, wọ́n sì gba ọ̀nà tó lọ sí Árábà láti òru mọ́jú.
8 Wọ́n gbé orí Íṣí-bóṣétì  wá fún Dáfídì ní Hébúrónì, wọ́n sì sọ fún ọba pé: “Orí Íṣí-bóṣétì ọmọ Sọ́ọ̀lù ọ̀tá rẹ tí ó fẹ́ gba ẹ̀mí rẹ rèé. Jèhófà ti bá olúwa mi ọba gbẹ̀san lára Sọ́ọ̀lù àti àwọn ọmọ rẹ̀ lónìí yìí.”
9 Àmọ́, Dáfídì dá Rékábù àti Báánà arákùnrin rẹ̀, àwọn ọmọ Rímónì ará Béérótì lóhùn pé: “Bí Jèhófà ẹni tí ó yọ mí nínú gbogbo wàhálà ti wà láàyè,
10 nígbà tí ẹnì kan wá sọ fún mi pé, ‘Wò ó, Sọ́ọ̀lù ti kú,’ ó rò pé ìròyìn ayọ̀ lòun mú wá fún mi, mo gbá a mú, mo sì pa á ní Síkílágì. Nǹkan tí mo fi san èrè iṣẹ́ tó wá jẹ́ nìyẹn!
11 Ṣé mi ò wá ní ṣe jù bẹ́ẹ̀ lọ fún àwọn èèyàn burúkú tó lọ pa ọkùnrin olódodo nínú ilé rẹ̀ lórí ibùsùn rẹ̀? Ǹjẹ́ kò yẹ kí n béèrè ẹ̀jẹ̀ rẹ̀ lọ́wọ́ yín, kí n sì mú yín kúrò lórí ilẹ̀?”
12 Dáfídì bá pàṣẹ pé kí àwọn ọ̀dọ́kùnrin pa wọ́n. Wọ́n gé ọwọ́ àti ẹsẹ̀ wọn, wọ́n sì gbé wọn kọ́ sí ẹ̀gbẹ́ adágún odò ní Hébúrónì. Àmọ́ wọ́n gbé orí Íṣí-bóṣétì, wọ́n sì sín in sí ibi tí wọ́n sin Ábínérì sí ní Hébúrónì.
6 Dáfídì tún kó gbogbo àwọn ọmọ ogun Ísírẹ́lì tó jẹ́ akọni jọ, wọ́n jẹ́ ọ̀kẹ́ kan ààbọ̀ (30,000) ọkùnrin.
2 Dáfídì àti gbogbo àwọn ọkùnrin tó wà pẹ̀lú rẹ̀ bá lọ sí Baale-júdà kí wọ́n lè gbé Àpótí Ọlọ́run tòótọ́ wá láti ibẹ̀, iwájú rẹ̀ ni àwọn èèyàn ti ń ké pe orúkọ Jèhófà Ọlọ́run àwọn ọmọ ogun, ẹni tó ń jókòó lórí àwọn kérúbù.
3 Àmọ́ wọ́n gbé Àpótí Ọlọ́run tòótọ́ sórí kẹ̀kẹ́ tuntun, kí wọ́n lè fi gbé e láti ilé Ábínádábù, tó wà lórí òkè; Úsà àti Áhíò, àwọn ọmọ Ábínádábù, sì ń darí kẹ̀kẹ́ tuntun náà.
4 Nítorí náà, wọ́n gbé Àpótí Ọlọ́run tòótọ́ láti ilé Ábínádábù tó wà lórí òkè, Áhíò sì ń rìn lọ níwájú Àpótí náà.
5 Dáfídì àti gbogbo ilé Ísírẹ́lì ń ṣe ayẹyẹ níwájú Jèhófà pẹ̀lú onírúurú ohun ìkọrin tí a fi igi júnípà ṣe pẹ̀lú háàpù àti àwọn ohun ìkọrin míì tó ní okùn tín-ín-rín àti ìlù tanboríìnì àti sítírọ́mù pẹ̀lú síńbálì.
6 Àmọ́ nígbà tí wọ́n dé ibi ìpakà Nákónì, Úsà na ọwọ́ rẹ̀ kí ó lè gbá Àpótí Ọlọ́run tòótọ́ mú, torí màlúù náà mú kí ó fẹ́rẹ̀ẹ́ dojú dé.
7 Ni ìbínú Jèhófà bá ru sí Úsà, Ọlọ́run tòótọ́ pa á   níbẹ̀ nítorí ìwà àìlọ́wọ̀ tí ó hù, ó sì kú síbẹ̀ ní ẹ̀gbẹ́ Àpótí Ọlọ́run tòótọ́.
8 Àmọ́ inú bí Dáfídì nítorí pé ìbínú Jèhófà ru sí Úsà; wọ́n sì wá ń pe ibẹ̀ ní Peresi-úsà títí di òní yìí.
9 Torí náà, ẹ̀rù Jèhófà ba Dáfídì ní ọjọ́ yẹn, ó sì sọ pé: “Kí ló dé tí a ó fi gbé Àpótí Jèhófà wá sọ́dọ̀ mi?”
10 Dáfídì kò fẹ́ gbé Àpótí Jèhófà wá sọ́dọ̀ ara rẹ̀ ní Ìlú Dáfídì. Kàkà bẹ́ẹ̀, Dáfídì ní kí wọ́n gbé e lọ sí ilé Obedi-édómù ará Gátì.
11 Oṣù mẹ́ta ni Àpótí Jèhófà fi wà ní ilé Obedi-édómù ará Gátì, Jèhófà sì ń bù kún Obedi-édómù àti gbogbo agbo ilé rẹ̀.
12 Wọ́n ròyìn fún Ọba Dáfídì pé: “Jèhófà ti bù kún ilé Obedi-édómù àti gbogbo ohun ìní rẹ̀ nítorí Àpótí Ọlọ́run tòótọ́.” Torí náà, tayọ̀tayọ̀ ni Dáfídì lọ gbé Àpótí Ọlọ́run tòótọ́ láti ilé Obedi-édómù wá sí Ìlú Dáfídì.
13 Nígbà tí àwọn tó ń ru Àpótí Jèhófà gbé ẹsẹ̀ mẹ́fà, ó fi akọ màlúù kan àti ẹran àbọ́sanra kan rúbọ.
14 Dáfídì ń fi gbogbo ara jó yí ká níwájú Jèhófà; ní gbogbo àkókò náà, Dáfídì wọ éfódì tí wọ́n fi aṣọ ọ̀gbọ̀ ṣe.
15 Dáfídì àti gbogbo ilé Ísírẹ́lì sì ń gbé Àpótí Jèhófà bọ̀ pẹ̀lú igbe ayọ̀ àti ìró ìwo.
16 Àmọ́ nígbà tí Àpótí Jèhófà wọ Ìlú Dáfídì, Míkálì, ọmọbìnrin Sọ́ọ̀lù, bojú wolẹ̀ láti ojú fèrèsé, ó rí Ọba Dáfídì tó ń fò sókè, tó ń jó yí ká níwájú Jèhófà; ó sì bẹ̀rẹ̀ sí í pẹ̀gàn rẹ̀ nínú ọkàn rẹ̀.
17 Torí náà, wọ́n gbé Àpótí Jèhófà wọlé, wọ́n sì gbé e kalẹ̀ sí àyè rẹ̀ nínú àgọ́ tí Dáfídì pa fún un. Lẹ́yìn náà, Dáfídì rú àwọn ẹbọ sísun àti àwọn ẹbọ ìrẹ́pọ̀ níwájú Jèhófà.
18 Nígbà tí Dáfídì parí rírú àwọn ẹbọ sísun àti àwọn ẹbọ ìrẹ́pọ̀ náà, ó fi orúkọ Jèhófà Ọlọ́run àwọn ọmọ ogun súre fún àwọn èèyàn náà.
19 Láfikún sí i, ó pín búrẹ́dì tí ó rí bí òrùka àti ìṣù èso déètì àti ìṣù èso àjàrà gbígbẹ fún gbogbo àwọn èèyàn Ísírẹ́lì, ó fún kálukú wọn lọ́kùnrin lóbìnrin, lẹ́yìn náà, gbogbo àwọn èèyàn náà gbéra, kálukú sì lọ sí ilé rẹ̀.
20 Nígbà tí Dáfídì pa dà láti súre fún agbo ilé rẹ̀, Míkálì, ọmọ Sọ́ọ̀lù, jáde wá pàdé rẹ̀. Ó sọ pé: “Ẹ wo bí ọba Ísírẹ́lì ti ṣe ara rẹ̀ lógo tó lónìí nígbà tí ó ṣí ara rẹ̀ sílẹ̀ lójú àwọn ẹrúbìnrin àwọn ìránṣẹ́ rẹ̀, bí àwọn akúrí ṣe máa ń ṣí ara sílẹ̀!”
21 Ni Dáfídì bá sọ fún Míkálì pé: “Iwájú Jèhófà ni mo ti ń ṣe àjọyọ̀, òun ni ó yàn mí dípò bàbá rẹ àti gbogbo agbo ilé rẹ̀ láti fi mí ṣe aṣáájú Ísírẹ́lì tó jẹ́ àwọn èèyàn Jèhófà. Torí náà, màá ṣe àjọyọ̀ níwájú Jèhófà,
22 màá túbọ̀ rẹ ara mi sílẹ̀ ju báyìí, màá sì di ẹni rírẹlẹ̀ ní ojú ara mi. Àmọ́ àwọn ẹrúbìnrin tí o mẹ́nu kàn yìí ni màá fi ṣe ara mi lógo.”
23 Nítorí náà, Míkálì, ọmọ Sọ́ọ̀lù, kò bímọ títí di ọjọ́ ikú rẹ̀.
7 Nígbà tí ọba ti ń gbé inú ilé rẹ̀, tí Jèhófà sì ti fún un ní ìsinmi kúrò lọ́wọ́ gbogbo àwọn ọ̀tá rẹ̀ tó yí i ká,
2 ọba sọ fún wòlíì Nátánì pé: “Mò ń gbé inú ilé tí wọ́n fi igi kédárì kọ́ nígbà tí Àpótí Ọlọ́run tòótọ́ wà láàárín àwọn aṣọ àgọ́.”
3 Nátánì dá ọba lóhùn pé: “Lọ ṣe ohunkóhun tó wà lọ́kàn rẹ, nítorí Jèhófà wà pẹ̀lú rẹ.”
4 Lóru ọjọ́ yẹn, Jèhófà bá Nátánì sọ̀rọ̀, ó ní:
5 “Lọ sọ fún Dáfídì ìránṣẹ́ mi pé, ‘Ohun tí Jèhófà sọ nìyí: “Ṣé ìwọ ló máa kọ́ ilé tí màá máa gbé   fún mi ni?
6 Nítorí mi ò gbé inú ilé láti ọjọ́ tí mo ti mú àwọn èèyàn Ísírẹ́lì jáde kúrò ní Íjíbítì títí di òní yìí, àmọ́ mò ń lọ káàkiri nínú àgọ́ àti nínú àgọ́ ìjọsìn.
7 Ní gbogbo àkókò tí mò ń bá gbogbo àwọn ọmọ Ísírẹ́lì rìn, ṣé mo fìgbà kankan sọ fún ọ̀kan lára àwọn olórí ẹ̀yà Ísírẹ́lì tí mo yàn láti máa bójú tó àwọn èèyàn mi Ísírẹ́lì bí àgùntàn, pé, ‘Kí ló dé tí ẹ ò fi kọ́ ilé onígi kédárì fún mi?’”’
8 Ní báyìí, sọ fún Dáfídì ìránṣẹ́ mi pé, ‘Ohun tí Jèhófà Ọlọ́run àwọn ọmọ ogun sọ nìyí: “Mo mú ọ láti ibi ìjẹko, pé kí o má da agbo ẹran mọ́, kí o lè wá di aṣáájú àwọn èèyàn mi Ísírẹ́lì.
9 Màá wà pẹ̀lú rẹ níbikíbi tí o bá lọ, màá sì mú gbogbo àwọn ọ̀tá rẹ kúrò níwájú rẹ; màá jẹ́ kí orúkọ rẹ lókìkí gan-an bí orúkọ àwọn ẹni ńlá tó wà láyé.
10 Màá yan ibì kan fún àwọn èèyàn mi Ísírẹ́lì, màá fìdí wọn kalẹ̀, wọ́n á sì máa gbé ibẹ̀ láìsí ìyọlẹ́nu mọ́; àwọn ẹni burúkú kò ní pọ́n wọn lójú mọ́, bí wọ́n ti máa ń ṣe tẹ́lẹ̀,
11 láti ọjọ́ tí mo ti yan àwọn onídàájọ́ fún àwọn èèyàn mi Ísírẹ́lì. Màá sì fún ọ ní ìsinmi kúrò lọ́wọ́ gbogbo àwọn ọ̀tá rẹ. “‘“Yàtọ̀ síyẹn, Jèhófà sọ fún ọ pé, Jèhófà yóò kọ́ ilé fún ọ.
12 Nígbà tí o bá kú, tí o sì sinmi pẹ̀lú àwọn baba ńlá rẹ, nígbà náà, màá gbé ọmọ rẹ dìde lẹ́yìn rẹ, ọmọ ìwọ fúnra rẹ, màá sì fìdí ìjọba rẹ̀ múlẹ̀.
13 Òun ló máa kọ́ ilé fún orúkọ mi, màá sì fìdí ìtẹ́ ìjọba rẹ̀ múlẹ̀ títí láé.
14 Màá di bàbá rẹ̀, á sì di ọmọ mi. Tí ó bá ṣe àìtọ́, màá fi ọ̀pá àti ẹgba àwọn ọmọ aráyé bá a wí.
15 Ìfẹ́ mi tí kì í yẹ̀ kò ní kúrò lára rẹ̀ bí mo ṣe mú un kúrò lára Sọ́ọ̀lù, ẹni tí mo mú kúrò níwájú rẹ.
16 Ilé rẹ àti ìjọba rẹ máa fẹsẹ̀ múlẹ̀ títí láé níwájú rẹ; ìtẹ́ rẹ á sì fìdí múlẹ̀ títí láé.”’”
17 Nátánì sọ gbogbo ọ̀rọ̀ yìí àti gbogbo ìran tó rí fún Dáfídì.
18 Ni Ọba Dáfídì bá wọlé, ó jókòó níwájú Jèhófà, ó sì sọ pé: “Jèhófà Olúwa Ọba Aláṣẹ, ta ni mí? Kí ni ilé mi sì já mọ́ tí o fi mú mi dé ibi tí mo dé yìí?
19 Àfi bíi pé ìyẹn ò tó, Jèhófà Olúwa Ọba Aláṣẹ, o tún sọ nípa ilé ìránṣẹ́ rẹ títí lọ dé ọjọ́ iwájú tó jìnnà; èyí sì jẹ́ ìtọ́ni fún gbogbo aráyé, Jèhófà Olúwa Ọba Aláṣẹ.
20 Kí ni Dáfídì ìránṣẹ́ rẹ tún lè sọ fún ọ nígbà tó jẹ́ pé o mọ̀ mí dáadáa, Jèhófà Olúwa Ọba Aláṣẹ?
21 Nítorí ọ̀rọ̀ rẹ àti nítorí ohun tó wà lọ́kàn rẹ ni o fi ṣe gbogbo àwọn ohun ńlá yìí, tí o sì jẹ́ kí ìránṣẹ́ rẹ mọ̀ nípa wọn.
22 Ìdí nìyẹn tí o fi tóbi gan-an, Jèhófà Olúwa Ọba Aláṣẹ. Kò sí ẹni tó dà bí rẹ, kò sì sí Ọlọ́run kankan àfi ìwọ; gbogbo ohun tí a ti fi etí wa gbọ́ jẹ́rìí sí i.
23 Orílẹ̀-èdè wo ní gbogbo ayé ló dà bí àwọn èèyàn rẹ Ísírẹ́lì? Ọlọ́run lọ rà wọ́n pa dà nítorí wọ́n jẹ́ èèyàn rẹ̀, ó sì ṣe orúkọ fún ara rẹ̀ bí ó ṣe ń ṣe àwọn ohun ńlá àti àwọn ohun àgbàyanu fún wọn. O lé àwọn orílẹ̀-èdè àti àwọn ọlọ́run wọn jáde nítorí àwọn èèyàn rẹ, tí o rà pa dà fún ara rẹ láti Íjíbítì.
24 O fìdí àwọn èèyàn rẹ Ísírẹ́lì múlẹ̀ láti máa jẹ́ àwọn èèyàn rẹ títí lọ; ìwọ Jèhófà sì di Ọlọ́run wọn.
25 “Ní báyìí, Jèhófà Ọlọ́run, mú ìlérí tí o ṣe nípa ìránṣẹ́ rẹ àti nípa ilé rẹ̀ ṣẹ títí láé, kí o sì ṣe ohun tí o ṣèlérí.
26 Kí a gbé orúkọ rẹ ga títí láé, kí àwọn èèyàn lè sọ pé, ‘Jèhófà Ọlọ́run àwọn ọmọ ogun ni Ọlọ́run Ísírẹ́lì,’ kí ilé Dáfídì ìránṣẹ́ rẹ sì fìdí múlẹ̀ níwájú rẹ.
27 Nítorí ìwọ, Jèhófà Ọlọ́run àwọn ọmọ ogun, Ọlọ́run Ísírẹ́lì, ti fi han ìránṣẹ́ rẹ pé, ‘Màá kọ́ ilé fún ọ.’ Ìdí nìyẹn tí ìránṣẹ́ rẹ fi ní ìgboyà láti gba àdúrà yìí sí ọ.
28 Jèhófà Olúwa Ọba Aláṣẹ, ìwọ ni Ọlọ́run tòótọ́, òtítọ́ ni ọ̀rọ̀ rẹ, o sì ti ṣèlérí àwọn ohun rere yìí fún ìránṣẹ́ rẹ.
29 Nítorí náà, jẹ́ kí ó dùn mọ́ ọ nínú láti bù kún ilé ìránṣẹ́ rẹ, sì jẹ́ kí ó máa wà títí láé níwájú rẹ; nítorí ìwọ Jèhófà Olúwa Ọba Aláṣẹ ti ṣèlérí, sì jẹ́ kí ìbùkún rẹ máa wà lórí ilé ìránṣẹ́ rẹ títí láé.”
11 Ní ìbẹ̀rẹ̀ ọdún, lákòókò tí àwọn ọba máa ń jáde ogun, Dáfídì rán Jóábù àti àwọn ìránṣẹ́ rẹ̀ pẹ̀lú gbogbo àwọn ọmọ ogun Ísírẹ́lì pé kí wọ́n lọ pa àwọn ọmọ Ámónì run, wọ́n sì dó ti Rábà, àmọ́ Dáfídì dúró sí Jerúsálẹ́mù.
2 Nírọ̀lẹ́ ọjọ́ kan, Dáfídì dìde lórí ibùsùn rẹ̀, ó sì ń rìn lórí òrùlé ilé ọba. Láti orí òrùlé náà, ó rí obìnrin kan tó ń wẹ̀, obìnrin náà sì rẹwà gan-an.
3 Dáfídì rán ẹnì kan láti lọ wádìí nípa obìnrin náà, ẹni náà sì wá jábọ̀ pé: “Ṣebí Bátí-ṣébà ọmọ Élíámù ìyàwó Ùráyà ọmọ Hétì ni.”
4 Lẹ́yìn náà, Dáfídì ní kí àwọn òjíṣẹ́ lọ mú un wá. Torí náà, ó wọlé wá bá a, ó sì bá a sùn. (Èyí ṣẹlẹ̀ nígbà tí obìnrin náà ń wẹ ara rẹ̀ mọ́ kúrò nínú ohun àìmọ́ rẹ̀.) Lẹ́yìn náà, ó pa dà sílé rẹ̀.
5 Obìnrin náà lóyún, ó sì ránṣẹ́ sí Dáfídì pé: “Mo ti lóyún.”
6 Ni Dáfídì bá ránṣẹ́ sí Jóábù pé: “Rán Ùráyà ọmọ Hétì sí mi.” Torí náà, Jóábù rán Ùráyà sí Dáfídì.
7 Nígbà tí Ùráyà dé ọ̀dọ̀ rẹ̀, Dáfídì béèrè lọ́wọ́ rẹ̀ bí Jóábù ṣe ń ṣe sí àti bí àwọn ọmọ ogun ṣe ń ṣe sí, ó sì tún béèrè bí ogun náà ṣe ń lọ sí.
8 Dáfídì wá sọ fún Ùráyà pé: “Lọ sí ilé rẹ, kí o lọ sinmi.” Nígbà tí Ùráyà kúrò ní ilé ọba, ọba fi ẹ̀bùn ránṣẹ́ sí i.
9 Àmọ́, Ùráyà sùn sí ẹnu ọ̀nà ilé ọba pẹ̀lú gbogbo àwọn ìránṣẹ́ olúwa rẹ̀, kò sì lọ sí ilé rẹ̀.
10 Torí náà, wọ́n sọ fún Dáfídì pé: “Ùráyà kò lọ sí ilé rẹ̀ o.” Dáfídì wá sọ fún Ùráyà pé: “Ṣebí o ṣẹ̀ṣẹ̀ dé láti ìrìn àjò ni? Kí ló dé tí o ò lọ sí ilé rẹ?”
11 Ùráyà dá Dáfídì lóhùn pé: “Àpótí   àti gbogbo ọmọ ogun Ísírẹ́lì àti ti Júdà ń gbé lábẹ́ àtíbàbà, olúwa mi Jóábù àti àwọn ìránṣẹ́ olúwa mi sì pàgọ́ sórí pápá. Ṣé ó wá yẹ kí n lọ sínú ilé mi láti jẹ àti láti mu àti láti bá ìyàwó mi sùn? Bí o ti wà láàyè, tí o sì ń mí, mi ò jẹ́ ṣe nǹkan yìí!”
12 Dáfídì wá sọ fún Ùráyà pé: “Tún dúró síbí lónìí, tó bá sì di ọ̀la, màá jẹ́ kí o máa lọ.” Nítorí náà, Ùráyà dúró sí Jerúsálẹ́mù ní ọjọ́ yẹn àti ní ọjọ́ kejì.
13 Lẹ́yìn náà, Dáfídì ní kí wọ́n lọ pè é wá, kí ó wá bá òun jẹun, kí ó sì mu, ni ó bá rọ ọ́ yó. Àmọ́ nígbà tó di ìrọ̀lẹ́, ó lọ sùn sórí ibùsùn rẹ̀ pẹ̀lú àwọn ìránṣẹ́ olúwa rẹ̀, kò sì lọ sí ilé rẹ̀.
14 Láàárọ̀ ọjọ́ kejì, Dáfídì kọ lẹ́tà kan sí Jóábù, ó sì fi rán Ùráyà.
15 Ó kọ ọ́ sínú lẹ́tà náà pé: “Ẹ fi Ùráyà síwájú níbi tí ogun ti le jù lọ. Lẹ́yìn náà kí ẹ pa dà lẹ́yìn rẹ̀, kí wọ́n lè mú un balẹ̀, kí ó sì kú.”
16 Jóábù ti ń ṣọ́ ìlú náà lójú méjèèjì, ó wá fi Ùráyà sí ibi tí ó mọ̀ pé àwọn jagunjagun tó lákíkanjú wà.
17 Nígbà tí àwọn ọkùnrin ìlú náà jáde wá bá Jóábù jà, àwọn kan lára ìránṣẹ́ Dáfídì kú, Ùráyà ọmọ Hétì sì wà lára àwọn tó kú.
18 Jóábù wá ránṣẹ́ sí Dáfídì láti ròyìn gbogbo ohun tó ṣẹlẹ̀ lójú ogun fún un.
19 Ó sọ fún òjíṣẹ́ náà pé: “Tí o bá ti ròyìn gbogbo ohun tó ṣẹlẹ̀ lójú ogun fún ọba tán,
20 ọba lè bínú, kí ó sọ fún ọ pé, ‘Kí ló dé tí ẹ fi sún mọ́ ìlú náà tó bẹ́ẹ̀ láti jà? Ṣé ẹ ò mọ̀ pé wọ́n máa ta ọfà láti orí ògiri ni?
21 Àbí, ta ló pa Ábímélékì ọmọ Jerubéṣétì? Ṣé kì í ṣe obìnrin ló ju ọlọ lù ú láti orí ògiri tí ó fi kú ní Tébésì? Kí ló dé tí ẹ fi sún mọ́ ògiri náà tó bẹ́ẹ̀?’ Kí o wá sọ pé, ‘Ìránṣẹ́ rẹ Ùráyà ọmọ Hétì náà kú.’”
22 Nítorí náà, òjíṣẹ́ náà lọ sọ́dọ̀ Dáfídì, ó sì sọ gbogbo ohun tí Jóábù ní kó sọ.
23 Ìgbà náà ni òjíṣẹ́ náà sọ fún Dáfídì pé: “Àwọn ọkùnrin náà lágbára jù wá lọ, wọ́n jáde láti bá wa jà ní pápá; àmọ́ a lé wọn pa dà síbi àtiwọ ẹnubodè ìlú.
24 Àwọn tafàtafà sì ń ta àwọn ìránṣẹ́ rẹ lọ́fà láti orí ògiri, àwọn kan lára ìránṣẹ́ ọba kú; ìránṣẹ́ rẹ Ùráyà ọmọ Hétì náà sì kú.”
25 Ni Dáfídì bá sọ fún òjíṣẹ́ náà pé: “Sọ fún Jóábù pé: ‘Má ṣe jẹ́ kí ọ̀ràn yìí dà ọ́ láàmú, kò sẹ́ni tí idà ò lè pa lójú ogun. Túbọ̀ múra sí ìjà tí ò ń bá ìlú náà jà, kí o sì ṣẹ́gun rẹ̀.’ Kí o bá mi fún Jóábù ní ìṣírí.”
26 Nígbà tí ìyàwó Ùráyà gbọ́ pé Ùráyà ọkọ òun ti kú, ó bẹ̀rẹ̀ sí í ṣọ̀fọ̀ ọkọ rẹ̀.
27 Gbàrà tí àkókò ọ̀fọ̀ náà parí, Dáfídì ránṣẹ́ sí i, ó mú un wá sí ilé rẹ̀, ó di ìyàwó rẹ̀, ó sì bí ọmọkùnrin kan fún un. Àmọ́ ohun tí Dáfídì ṣe yìí bí Jèhófà nínú gan-an.
12 Nítorí náà, Jèhófà rán Nátánì sí Dáfídì. Ó wọlé wá bá a, ó sì sọ pé: “Àwọn ọkùnrin méjì wà nínú ìlú kan, ọ̀kan jẹ́ ọlọ́rọ̀, èkejì sì jẹ́ aláìní.
2 Ọlọ́rọ̀ náà ní àgùntàn àti màlúù tó pọ̀ gan-an;
3 ṣùgbọ́n ọkùnrin aláìní náà kò ní nǹkan kan àfi abo ọ̀dọ́ àgùntàn kan tí ó rà. Ó ń tọ́jú rẹ̀, ó sì ń dàgbà lọ́dọ̀ òun àti àwọn ọmọ rẹ̀. Ó máa ń jẹ lára oúnjẹ díẹ̀ tí ọkùnrin náà ní, á mu látinú ife rẹ̀, àyà rẹ̀ ló sì ń sùn sí. Ó wá dà bí ọmọbìnrin fún un.
4 Nígbà tó yá, àlejò kan dé sọ́dọ̀ ọlọ́rọ̀ náà, ṣùgbọ́n kò mú lára àwọn àgùntàn àti màlúù rẹ̀ láti fi se oúnjẹ fún arìnrìn-àjò tí ó dé sọ́dọ̀ rẹ̀. Kàkà bẹ́ẹ̀, abo ọ̀dọ́ àgùntàn ọkùnrin aláìní yẹn ló lọ mú, ó sì pa á fún ọkùnrin tí ó dé sọ́dọ̀ rẹ̀.”
5 Inú bí Dáfídì gan-an sí ọkùnrin náà, ó sì sọ fún Nátánì pé: “Bí Jèhófà ti wà láàyè, ikú tọ́ sí ọkùnrin tó ṣe irú èyí!
6 Ó sì yẹ kó san ìlọ́po mẹ́rin abo ọ̀dọ́ àgùntàn náà, nítorí ohun tó ṣe yìí àti nítorí pé kò lójú àánú.”
7 Ìgbà náà ni Nátánì sọ fún Dáfídì pé: “Ìwọ ni ọkùnrin náà! Ohun tí Jèhófà Ọlọ́run Ísírẹ́lì sọ nìyí: ‘Èmi ni mo fòróró yàn ọ́ ṣe ọba lórí Ísírẹ́lì, mo sì gbà ọ́ lọ́wọ́ Sọ́ọ̀lù.
8 Tinútinú ni mo fún ọ ní ilé ọ̀gá rẹ, tí mo fi àwọn ìyàwó ọ̀gá rẹ lé ọ lọ́wọ́, mo sì fún ọ ní ilé Ísírẹ́lì àti ilé Júdà. Àfi bíi pé ìyẹn ò tó, mo tún fẹ́ ṣe púpọ̀ sí i fún ọ.
9 Kí ló dé tí o kò fi ka ọ̀rọ̀ Jèhófà sí, tí o wá ṣe ohun tó burú lójú rẹ̀? O fi idà pa Ùráyà ọmọ Hétì! Lẹ́yìn náà, o sọ ìyàwó rẹ̀ di tìrẹ lẹ́yìn tí o ti mú kí idà àwọn ọmọ Ámónì pa á.
10 Wò ó, idà kò ní kúrò ní ilé rẹ láé, nítorí pé o kọ̀ mí, tí o sì sọ ìyàwó Ùráyà ọmọ Hétì di tìrẹ.’
11 Ohun tí Jèhófà sọ nìyí: ‘Wò ó, màá mú kí àjálù bá ọ láti inú ilé ara rẹ; ojú rẹ ni màá ti gba àwọn ìyàwó rẹ, tí màá fi wọ́n fún ọkùnrin míì, tí á sì bá wọn sùn ní ọ̀sán gangan.
12 Bó tiẹ̀ jẹ́ pé ìkọ̀kọ̀ ni o ti ṣe é, iwájú gbogbo Ísírẹ́lì ni màá ti ṣe ohun tí mo sọ yìí ní ọ̀sán gangan.’”
13 Dáfídì wá sọ fún Nátánì pé: “Mo ti ṣẹ̀ sí Jèhófà.” Nátánì dá Dáfídì lóhùn pé: “Jèhófà, ní tirẹ̀ ti dárí ẹ̀ṣẹ̀ rẹ jì ọ́. O ò ní kú.
14 Síbẹ̀, nítorí pé ohun tí o ṣe yìí fi hàn pé o ò bọ̀wọ̀ fún Jèhófà rárá, ó dájú pé ọmọkùnrin tí obìnrin náà ṣẹ̀ṣẹ̀ bí fún ọ, yóò kú.”
15 Lẹ́yìn náà, Nátánì gba ilé rẹ̀ lọ. Jèhófà fi àrùn kọ lu ọmọ tí ìyàwó Ùráyà bí fún Dáfídì, ó sì bẹ̀rẹ̀ sí í ṣàìsàn.
16 Dáfídì bẹ Ọlọ́run tòótọ́ nítorí ọmọ náà. Dáfídì gba ààwẹ̀ tó le, ó sì máa ń sùn sórí ilẹ̀ ní alaalẹ́.
17 Nítorí náà, àwọn àgbààgbà ilé rẹ̀ wá sẹ́gbẹ̀ẹ́ rẹ̀, wọ́n fẹ́ gbé e dìde kúrò nílẹ̀, àmọ́ kò gbà, kò sì bá wọn jẹun.
18 Ní ọjọ́ keje, ọmọ náà kú, àmọ́ ẹ̀rù ń ba àwọn ìránṣẹ́ Dáfídì láti sọ fún un pé ọmọ náà ti kú. Wọ́n sọ pé: “A bá a sọ̀rọ̀ nígbà tí ọmọ náà ṣì wà láàyè, àmọ́ kò gbọ́ tiwa. Báwo ni a ṣe máa sọ fún un pé ọmọ náà ti kú? Ó lè lọ ṣe ohun tí á léwu gan-an.”
19 Nígbà tí Dáfídì rí i pé àwọn ìránṣẹ́ òun ń sọ̀rọ̀ kẹ́lẹ́kẹ́lẹ́ láàárín ara wọn, ó fi òye gbé e pé ọmọ náà ti kú. Dáfídì béèrè lọ́wọ́ àwọn ìránṣẹ́ rẹ̀ pé: “Ṣé ọmọ náà ti kú ni?” Wọ́n fèsì pé: “Ó ti kú.”
20 Torí náà, Dáfídì dìde nílẹ̀. Ó lọ wẹ̀, ó fi òróró para, ó pààrọ̀ aṣọ rẹ̀, ó lọ sí ilé Jèhófà, ó sì wólẹ̀. Lẹ́yìn náà, ó lọ sí ilé rẹ̀, ó ní kí wọ́n gbé oúnjẹ wá fún òun, ó sì jẹun.
21 Àwọn ìránṣẹ́ rẹ̀ béèrè lọ́wọ́ rẹ̀ pé: “Kí nìdí tí o fi ṣe ohun tí o ṣe yìí? Nígbà tí ọmọ náà ṣì wà láàyè, o gbààwẹ̀, o sì ń sunkún; àmọ́ gbàrà tí ọmọ náà kú, o dìde, o sì jẹun.”
22 Ó fèsì pé: “Nígbà tí ọmọ náà ṣì wà láàyè, mo gbààwẹ̀, mo sì ń sunkún torí mo sọ fún ara mi pé, ‘Ta ló mọ̀ bóyá Jèhófà lè ṣojú rere sí mi, kó sì jẹ́ kí ọmọ náà yè?’
23 Ní báyìí tí ó ti kú, ṣé ó tún yẹ kí n máa gbààwẹ̀? Ṣé mo lè dá a pa dà ni? Èmi ni màá lọ bá a, àmọ́ kò lè wá bá mi.”
24 Nígbà náà, Dáfídì tu Bátí-ṣébà ìyàwó rẹ̀ nínú. Ó wọlé lọ bá a, ó sì bá a ní àṣepọ̀. Nígbà tó yá, ó bí ọmọkùnrin kan, ó pe orúkọ rẹ̀ ní Sólómọ́nì. Jèhófà sì nífẹ̀ẹ́ rẹ̀,
25 ó rán wòlíì Nátánì kí ó pe orúkọ rẹ̀ ní Jedidáyà, nítorí Jèhófà.
26 Jóábù ń bá Rábà ìlú àwọn ọmọ Ámónì jà nìṣó, ó sì gba ìlú ọba.
27 Nítorí náà, Jóábù rán àwọn òjíṣẹ́ sí Dáfídì, ó sọ pé: “Mo ti bá Rábà jà, mo sì ti gba ìlú omi.
28 Ní báyìí, kó àwọn ọmọ ogun tó ṣẹ́ kù jọ, kí o dó ti ìlú náà, kí o sì gbà á. Àìjẹ́ bẹ́ẹ̀, èmi ni màá gba ìlú náà, wọ́n á sì máa yìn mí pé èmi ni mo gbà á.”
29 Nítorí náà, Dáfídì kó gbogbo àwọn ọmọ ogun jọ, ó lọ sí Rábà, ó bá a jà, ó sì gbà á.
30 Nígbà náà, ó mú adé Málíkámù kúrò ní orí rẹ̀. Ìwọ̀n adé náà jẹ́ tálẹ́ńtì wúrà kan, pẹ̀lú àwọn òkúta iyebíye, a sì fi dé Dáfídì lórí. Ó tún kó ẹrù tó pọ̀ gan-an látinú ìlú náà.
31 Ó kó àwọn èèyàn inú rẹ̀, ó fi wọ́n sídìí iṣẹ́ pé kí wọ́n máa fi ayùn rẹ́ òkúta, kí wọ́n máa fi àwọn ohun èlò onírin mímú àti àáké ṣiṣẹ́, kí wọ́n sì máa ṣe bíríkì. Ohun tó ṣe sí gbogbo àwọn ìlú àwọn ọmọ Ámónì nìyẹn. Níkẹyìn, Dáfídì àti gbogbo àwọn ọmọ ogun náà pa dà sí Jerúsálẹ́mù.
13 Ábúsálómù ọmọ Dáfídì ní àbúrò obìnrin kan tó rẹwà, Támárì ni orúkọ rẹ̀, ìfẹ́ rẹ̀ sì ti kó sí Ámínónì ọmọ Dáfídì lórí.
2 Ámínónì dààmú nítorí Támárì àbúrò rẹ̀ obìnrin débi pé ó ń ṣàìsàn, torí pé wúńdíá ni, ó sì dà bíi pé kò ṣeé ṣe fún Ámínónì láti ṣe ohun tí ó fẹ́ pẹ̀lú rẹ̀.
3 Ámínónì ní ọ̀rẹ́ kan tó ń jẹ́ Jèhónádábù, ọmọ Ṣímẹ́à, ẹ̀gbọ́n Dáfídì; Jèhónádábù sì gbọ́n féfé.
4 Torí náà, ó sọ fún un pé: “Kí ló dé tí ìwọ ọmọ ọba fi ń banú jẹ́ láràárọ̀? O ò ṣe sọ fún mi?” Ámínónì dá a lóhùn pé: “Ìfẹ́ Támárì àbúrò Ábúsálómù arákùnrin mi ló kó sí mi lórí.”
5 Jèhónádábù wá fún un lésì pé: “Dùbúlẹ̀ sórí ibùsùn rẹ, kí o sì ṣe bíi pé ara rẹ ò yá. Tí bàbá rẹ bá ti wá wò ọ́, sọ fún un pé, ‘Jọ̀ọ́, jẹ́ kí Támárì àbúrò mi wá fún mi ní oúnjẹ díẹ̀. Tó bá jẹ́ pé ojú mi ló ti ṣe oúnjẹ aláìsàn náà, màá jẹ ẹ́ ní ọwọ́ rẹ̀.’”
6 Torí náà, Ámínónì dùbúlẹ̀, ó ṣe bíi pé ara òun kò yá, ọba sì wọlé wá wò ó. Ni Ámínónì bá sọ fún ọba pé: “Jọ̀wọ́, jẹ́ kí Támárì àbúrò mi wá, kí ó sì ṣe kéèkì méjì tí ó rí bí ọkàn ní ìṣojú mi, kí n lè jẹ ẹ́ lọ́wọ́ rẹ̀.”
7 Dáfídì bá ránṣẹ́ sí Támárì ní ilé pé: “Jọ̀wọ́ lọ sí ilé Ámínónì ẹ̀gbọ́n rẹ, kí o sì ṣe oúnjẹ fún un.”
8 Nítorí náà, Támárì lọ sí ilé Ámínónì ẹ̀gbọ́n rẹ̀ níbi tó dùbúlẹ̀ sí. Ó mú ìyẹ̀fun tó fẹ́ fi ṣe kéèkì, ó pò ó ní ìṣojú rẹ̀, ó sì ṣe kéèkì náà.
9 Lẹ́yìn náà, ó gbé kéèkì náà kúrò nínú páànù, ó sì gbé oúnjẹ síwájú rẹ̀. Ṣùgbọ́n Ámínónì kò jẹun, ó sọ pé: “Gbogbo yín ẹ kúrò lọ́dọ̀ mi!” Torí náà, gbogbo wọn kúrò lọ́dọ̀ rẹ̀.
10 Ámínónì wá sọ fún Támárì pé: “Gbé oúnjẹ náà wá sínú yàrá mi, kí n lè jẹ ẹ́ lọ́wọ́ rẹ.” Torí náà, Támárì gbé kéèkì tó rí bí ọkàn tó ti ṣe wá fún Ámínónì ẹ̀gbọ́n rẹ̀ nínú yàrá.
11 Nígbà tó gbé e wá fún un kó lè jẹ ẹ́, Ámínónì rá a mú, ó sì sọ pé: “Wá sùn tì mí, àbúrò mi.”
12 Àmọ́, ó sọ fún un pé: “Rárá o, ẹ̀gbọ́n mi! Má ṣe kó ẹ̀gàn bá mi, nítorí ẹnikẹ́ni ò gbọ́dọ̀ ṣe irú nǹkan bẹ́ẹ̀ ní Ísírẹ́lì. Má ṣe ohun tó ń dójú tini yìí.
13 Ibo ni màá gbé ìtìjú yìí wọ̀? Ìwọ náà á sì di ẹni ẹ̀tẹ́ ní Ísírẹ́lì. Ní báyìí, jọ̀wọ́ bá ọba sọ̀rọ̀, kò ní ṣàì fi mí fún ọ.”
14 Àmọ́ kò gbọ́ tirẹ̀, ó fi agbára mú un, ó sì fipá bá a lò pọ̀.
15 Lẹ́yìn náà, Ámínónì bẹ̀rẹ̀ sí í kórìíra rẹ̀ burúkú-burúkú débi pé ìkórìíra tó ní sí i yìí wá ju ìfẹ́ tó ní sí i tẹ́lẹ̀. Ámínónì sọ fún un pé: “Dìde; máa lọ!”
16 Ni ó bá sọ fún un pé: “Rárá o, ẹ̀gbọ́n mi, bí o ṣe fẹ́ lé mi jáde yìí máa burú ju ohun tí o ṣe sí mi lọ!” Àmọ́ kò gbọ́ tirẹ̀.
17 Ni ó bá pe ọ̀dọ́kùnrin tó ń ṣe ìránṣẹ́ fún un, ó ní: “Jọ̀ọ́, mú ẹni yìí jáde kúrò níwájú mi, kí o sì ti ilẹ̀kùn mọ́ ọn síta.”
18 (Àkànṣe aṣọ ni Támárì wọ̀ ní àkókò yẹn, nítorí irú aṣọ yẹn ni àwọn wúńdíá ọmọ ọba máa ń wọ̀.) Nítorí náà, ìránṣẹ́ rẹ̀ mú un jáde, ó sì ti ilẹ̀kùn mọ́ ọn síta.
19 Ìgbà náà ni Támárì da eérú sórí, ó fa aṣọ àtàtà tó wọ̀ ya; ó káwọ́ lérí, ó sì bá tirẹ̀ lọ, ó ń sunkún bí ó ṣe ń lọ.
20 Ábúsálómù ẹ̀gbọ́n rẹ̀ wá béèrè lọ́wọ́ rẹ̀ pé: “Ṣé Ámínónì ẹ̀gbọ́n rẹ ló ṣe ọ́ báyìí? Ó ti tó, àbúrò mi. Ẹ̀gbọ́n rẹ ni. Mọ́kàn kúrò lórí ọ̀ràn yìí.” Lẹ́yìn náà, Támárì lọ ń dá gbé nílé Ábúsálómù ẹ̀gbọ́n rẹ̀.
21 Nígbà tí Ọba Dáfídì gbọ́ gbogbo ohun tó ṣẹlẹ̀, inú bí i gan-an. Àmọ́ kò fẹ́ ṣe ohunkóhun tó máa ba Ámínónì ọmọ rẹ̀ nínú jẹ́, torí pé òun ni àkọ́bí rẹ̀, ó sì nífẹ̀ẹ́ rẹ̀.
22 Ábúsálómù kò bá Ámínónì sọ nǹkan kan, ì báà jẹ́ búburú tàbí rere; nítorí Ábúsálómù kórìíra Ámínónì torí pé ó ti kó ẹ̀gàn bá Támárì àbúrò rẹ̀.
23 Lẹ́yìn ọdún méjì gbáko, àwọn tó ń bá Ábúsálómù rẹ́ irun àgùntàn wà ní Baali-hásórì nítòsí Éfúrémù, Ábúsálómù sì pe gbogbo àwọn ọmọ ọba.
24 Nítorí náà, Ábúsálómù wọlé wá bá ọba, ó sọ́ pé: “Ìránṣẹ́ rẹ ń rẹ́ irun àgùntàn rẹ̀. Kí ọba àti àwọn ìránṣẹ́ rẹ̀ jọ̀wọ́ bá mi lọ.”
25 Àmọ́ ọba sọ fún Ábúsálómù pé: “Rárá, ọmọ mi. Tí gbogbo wa bá lọ, ìnira la máa jẹ́ fún ọ.” Ábúsálómù ń rọ̀ ọ́ títí, àmọ́ kò gbà láti lọ, kàkà bẹ́ẹ̀ ó súre fún un.
26 Ábúsálómù wá sọ pé: “Tí o kò bá ní lọ, jọ̀wọ́ jẹ́ kí Ámínónì ẹ̀gbọ́n mi bá wa lọ.” Ọba fún un lésì pé: “Kí ló dé tí á fi bá ọ lọ?”
27 Ṣùgbọ́n Ábúsálómù rọ ọba, torí náà, ó ní kí Ámínónì àti gbogbo àwọn ọmọ ọba bá a lọ.
28 Lẹ́yìn náà, Ábúsálómù pàṣẹ fún àwọn ìránṣẹ́ rẹ̀ pé: “Ẹ máa ṣọ́ Ámínónì, nígbà tí wáìnì bá ti ń mú inú rẹ̀ dùn, màá sọ fún yín pé, ‘Ẹ ṣá Ámínónì balẹ̀!’ Nígbà náà, kí ẹ pa á. Ẹ má bẹ̀rù. Ṣebí èmi ni mo pàṣẹ fún yín? Ẹ jẹ́ alágbára, kí ẹ sì ní ìgboyà.”
29 Torí náà, àwọn ìránṣẹ́ Ábúsálómù ṣe ohun tí Ábúsálómù pàṣẹ fún wọn pé kí wọ́n ṣe sí Ámínónì, ni àwọn ọmọ ọba tó ṣẹ́ kù bá tú ká, kálukú gun kẹ́tẹ́kẹ́tẹ́ rẹ̀, wọ́n sì sá lọ.
30 Ojú ọ̀nà ni wọ́n ṣì wà tí ìròyìn ti dé ọ̀dọ̀ Dáfídì pé: “Ábúsálómù ti pa gbogbo àwọn ọmọ ọba, kò sí ọ̀kan nínú wọn tí ó ṣẹ́ kù.”
31 Ni ọba bá dìde, ó fa aṣọ rẹ̀ ya, ó sì sùn sílẹ̀, gbogbo àwọn ìránṣẹ́ rẹ̀ náà dúró síbẹ̀, wọ́n fa ẹ̀wù tiwọn náà ya.
32 Àmọ́, Jèhónádábù ọmọ Ṣímẹ́à tó jẹ́ ẹ̀gbọ́n Dáfídì, sọ pé: “Kí olúwa mi má rò pé gbogbo àwọn ọmọkùnrin ọba ni wọ́n ti pa, nítorí Ámínónì nìkan ló kú. Ábúsálómù ló pa àṣẹ yìí, ó sì ti pinnu láti ṣe nǹkan yìí látọjọ́ tí Ámínónì ti kó ẹ̀gàn bá Támárì àbúrò rẹ̀.
33 Ní báyìí, kí olúwa mi ọba má fiyè sí ìròyìn tí wọ́n sọ pé, ‘Gbogbo àwọn ọmọ ọba ló ti kú’; Ámínónì nìkan ló kú.”
34 Lákòókò yìí, Ábúsálómù ti sá lọ. Nígbà tó yá, olùṣọ́ gbójú sókè, ó sì rí ọ̀pọ̀ èèyàn tó ń bọ̀ lójú ọ̀nà lẹ́yìn rẹ̀ lẹ́gbẹ̀ẹ́ òkè.
35 Ni Jèhónádábù bá sọ fún ọba pé: “Wò ó! Àwọn ọmọ ọba ti dé. Bí ìránṣẹ́ rẹ ṣe sọ ni ó rí.”
36 Bí ó ṣe parí ọ̀rọ̀ rẹ̀, àwọn ọmọ ọba wọlé, wọ́n ń sunkún kíkankíkan; bákan náà, ọba àti gbogbo àwọn ìránṣẹ́ rẹ̀ sunkún gidigidi.
37 Àmọ́ Ábúsálómù sá, ó lọ sọ́dọ̀ Tálímáì ọmọ Ámíhúdù ọba Géṣúrì. Ọ̀pọ̀ ọjọ́ ni Dáfídì fi ṣọ̀fọ̀ ọmọ rẹ̀.
38 Lẹ́yìn tí Ábúsálómù ti sá, ó lọ sí Géṣúrì, ó lo ọdún mẹ́ta níbẹ̀.
39 Níkẹyìn, ó ń wu Ọba Dáfídì pé kó lọ sọ́dọ̀ Ábúsálómù, torí pé kò banú jẹ́ mọ́ lórí ikú Ámínónì.
17 Nígbà náà, Áhítófẹ́lì sọ fún Ábúsálómù pé: “Jọ̀wọ́, jẹ́ kí n yan ẹgbẹ̀rún méjìlá (12,000) ọkùnrin, kí a sì gbéra láti lépa Dáfídì lálẹ́ òní.
2 Màá yọ sí i nígbà tó bá ti rẹ̀ ẹ́, tí kò sì ní agbára kankan, màá mú kí ẹ̀rù bà á; gbogbo àwọn tó wà pẹ̀lú rẹ̀ á sá lọ, màá sì pa ọba nìkan.
3 Màá wá kó gbogbo àwọn èèyàn náà pa dà sọ́dọ̀ rẹ. Ohun tí ó bá ṣẹlẹ̀ sí ọkùnrin tí ò ń lépa yìí ló máa sọ bóyá àwọn èèyàn náà máa pa dà sọ́dọ̀ rẹ. Ìgbà náà ni gbogbo àwọn èèyàn náà yóò wà ní àlàáfíà.”
4 Àbá náà dára lójú Ábúsálómù àti gbogbo àwọn àgbààgbà Ísírẹ́lì.
5 Síbẹ̀, Ábúsálómù sọ pé: “Jọ̀wọ́, pe Húṣáì ará Áríkì pẹ̀lú, kí a lè gbọ́ ohun tó máa sọ.”
6 Torí náà, Húṣáì wọlé wá sọ́dọ̀ Ábúsálómù. Ni Ábúsálómù bá sọ fún un pé: “Ìmọ̀ràn tí Áhítófẹ́lì mú wá rèé. Ṣé kí a ṣe ohun tó dámọ̀ràn? Bí bẹ́ẹ̀ kọ́, sọ ohun tí a máa ṣe.”
7 Ni Húṣáì bá sọ fún Ábúsálómù pé: “Ohun tí Áhítófẹ́lì dámọ̀ràn kò dára lọ́tẹ̀ yìí!”
8 Húṣáì ń bá ọ̀rọ̀ rẹ̀ lọ, ó ní: “Ìwọ náà mọ̀ dáadáa pé akíkanjú ni bàbá rẹ àti àwọn ọkùnrin rẹ̀, kò sí ohun tí wọn ò lè ṣe, wọ́n dà bíi bíárì tí àwọn ọmọ rẹ̀ sọ nù ní pápá. Yàtọ̀ síyẹn, jagunjagun ni bàbá rẹ, kò ní sùn mọ́jú lọ́dọ̀ àwọn èèyàn náà.
9 Lọ́wọ́lọ́wọ́ báyìí, inú ihò àpáta tàbí àwọn ibòmíì ló máa fara pa mọ́ sí; tó bá jẹ́ pé òun ló kọ́kọ́ gbéjà kò wá, àwọn tó bá gbọ́ á sọ pé, ‘Wọ́n ti ṣẹ́gun àwọn tó ń tẹ̀ lé Ábúsálómù!’
10 Kódà ẹ̀rù á ba ọkùnrin tó láyà bíi kìnnìún, ọkàn rẹ̀ á sì domi, torí gbogbo Ísírẹ́lì ló mọ̀ pé akíkanjú ni bàbá rẹ àti pé àwọn ọkùnrin tó wà pẹ̀lú rẹ̀ ní ìgboyà.
11 Ìmọ̀ràn mi ni pé: Jẹ́ kí a kó gbogbo Ísírẹ́lì jọ sọ́dọ̀ rẹ, láti Dánì títí dé Bíá-ṣébà, kí wọ́n pọ̀ bí iyanrìn etíkun, kí o sì kó wọn lọ láti jà.
12 Ibikíbi tí a bá ti rí i la ti máa bá a jà, a ó sì ya bò ó bí ìrì ṣe máa ń sẹ̀ sórí ilẹ̀; ẹyọ kan lára wọn ò ní ṣẹ́ kù, àtòun àti àwọn ọkùnrin tó wà lọ́dọ̀ rẹ̀.
13 Tí ó bá sá sínú ìlú kan, àwa àti gbogbo Ísírẹ́lì á yọ okùn ti ìlú náà, a ó sì wọ́ ọ lọ sínú òkun, tí ò fi ní ku ẹyọ òkúta kan níbẹ̀.”
14 Nígbà náà, Ábúsálómù àti gbogbo ọkùnrin Ísírẹ́lì sọ pé: “Ìmọ̀ràn Húṣáì ará Áríkì dára ju ìmọ̀ràn Áhítófẹ́lì!” Nítorí Jèhófà ti pinnu láti sọ ìmọ̀ràn rere Áhítófẹ́lì di asán, kí Jèhófà lè mú àjálù bá Ábúsálómù.
15 Lẹ́yìn náà, Húṣáì sọ fún àlùfáà Sádókù àti Ábíátárì pé: “Ohun tí Áhítófẹ́lì dámọ̀ràn fún Ábúsálómù àti àwọn àgbààgbà Ísírẹ́lì nìyí, ohun tí mo sì dámọ̀ràn nìyí.
16 Ní báyìí, ẹ ránṣẹ́ sí Dáfídì kíákíá, kí ẹ sì kìlọ̀ fún un pé: ‘Má ṣe dúró ní ibi pẹ́ṣẹ́pẹ́ṣẹ́ odò aginjù lálẹ́ òní o, ńṣe ni kí o sọdá, àìjẹ́ bẹ́ẹ̀ ọba àti gbogbo àwọn èèyàn tó wà pẹ̀lú rẹ̀ ni a ó pa rẹ́.’”
17 Jónátánì àti Áhímáásì ń gbé ní Ẹ́ń-rógélì; ìránṣẹ́bìnrin kan lọ sọ ohun tó ṣẹlẹ̀ fún wọn, àwọn náà sì lọ sọ fún Ọba Dáfídì, nítorí ẹnikẹ́ni ò gbọ́dọ̀ rí wọn pé wọ́n wọnú ìlú.
18 Àmọ́, ọ̀dọ́kùnrin kan rí wọn, ó sì lọ sọ fún Ábúsálómù. Torí náà, àwọn méjèèjì lọ ní kíá, wọ́n sì dé ilé ọkùnrin kan ní Báhúrímù tí ó ní kànga ní àgbàlá rẹ̀. Wọ́n sọ̀ kalẹ̀ sínú rẹ̀,
19 ìyàwó ọkùnrin náà da nǹkan bo orí kànga náà, ó sì da ọkà tí wọ́n ti pa sórí rẹ̀, kò sì sẹ́ni tó mọ ohun tó ṣẹlẹ̀.
20 Àwọn ìránṣẹ́ Ábúsálómù wá sọ́dọ̀ obìnrin náà ní ilé rẹ̀, wọ́n sì béèrè lọ́wọ́ rẹ̀ pé: “Ibo ni Áhímáásì àti Jónátánì wà?” Obìnrin náà dá wọn lóhùn pé: “Wọ́n gba ibí lọ sọ́nà odò.” Ni àwọn ọkùnrin náà bá ń wá wọn kiri, àmọ́ wọn ò rí wọn, torí náà wọ́n pa dà sí Jerúsálẹ́mù.
21 Lẹ́yìn tí àwọn ọkùnrin náà ti lọ, wọ́n jáde nínú kànga náà, wọ́n sì lọ sọ fún Ọba Dáfídì. Wọ́n sọ fún un pé: “Ẹ gbéra, kí ẹ sì sọdá odò kíákíá, torí ohun tí Áhítófẹ́lì ti dámọ̀ràn láti ṣe sí yín nìyí.”
22 Lẹ́sẹ̀kẹsẹ̀, Dáfídì àti gbogbo àwọn tó wà pẹ̀lú rẹ̀ gbéra, wọ́n sì sọdá Jọ́dánì. Nígbà tí ilẹ̀ máa fi mọ́, kò sẹ́ni tó ṣẹ́ kù tí kò tíì sọdá Jọ́dánì.
23 Nígbà tí Áhítófẹ́lì rí i pé wọn ò tẹ̀ lé ìmọ̀ràn òun, ó de ohun tí wọ́n fi ń jókòó mọ́ kẹ́tẹ́kẹ́tẹ́, ó sì lọ sí ilé rẹ̀ ní ìlú rẹ̀. Lẹ́yìn tó ti sọ ohun tí agbo ilé rẹ̀ máa ṣe, ó pokùn so. Torí náà, ó kú, wọ́n sì sin ín sí ibi tí wọ́n sin àwọn baba ńlá rẹ̀ sí.
24 Ní àkókò yẹn, Dáfídì lọ sí Máhánáímù, Ábúsálómù sì sọdá Jọ́dánì pẹ̀lú gbogbo àwọn ọkùnrin Ísírẹ́lì.
25 Ábúsálómù fi Ámásà sí ipò Jóábù láti máa darí àwọn ọmọ ogun; Ámásà jẹ́ ọmọ ọkùnrin kan tí orúkọ rẹ̀ ń jẹ́ Ítírà, ọmọ Ísírẹ́lì ni Ítírà, òun ló ní ìbálòpọ̀ pẹ̀lú Ábígẹ́lì ọmọ Náháṣì, arábìnrin Seruáyà, ìyá Jóábù.
26 Gbogbo Ísírẹ́lì àti Ábúsálómù pàgọ́ sí ilẹ̀ Gílíádì.
27 Gbàrà tí Dáfídì dé Máhánáímù, Ṣóbì ọmọkùnrin Náháṣì láti Rábà ti àwọn ọmọ Ámónì àti Mákírù ọmọkùnrin Ámíélì láti Lo-débà pẹ̀lú Básíláì ọmọ Gílíádì láti Rógélímù
28 kó ibùsùn wá, wọ́n tún kó bàsíà, ìkòkò, àlìkámà, ọkà bálì, ìyẹ̀fun, àyangbẹ ọkà, ẹ̀wà pàkálà, ẹ̀wà lẹ́ńtìlì àti ẹ̀gbẹ ọkà wá,
29 wọ́n sì kó oyin, bọ́tà, àgùntàn àti wàrà wá. Wọ́n kó gbogbo nǹkan yìí wá fún Dáfídì àti àwọn èèyàn tó wà pẹ̀lú rẹ̀ láti jẹ, torí wọ́n sọ pé: “Ebi ń pa àwọn èèyàn náà, ó ti rẹ̀ wọ́n, òùngbẹ sì ń gbẹ wọ́n ní aginjù.”
18 Nígbà náà, Dáfídì ka iye àwọn ọkùnrin tó wà pẹ̀lú rẹ̀, ó sì yan àwọn kan ṣe olórí ẹgbẹẹgbẹ̀rún àti olórí ọgọ́rọ̀ọ̀rún.
2 Dáfídì wá fi ìdá mẹ́ta àwọn èèyàn náà sábẹ́ àṣẹ Jóábù, ó fi ìdá mẹ́ta sábẹ́ àṣẹ Ábíṣáì ọmọ Seruáyà, ẹ̀gbọ́n Jóábù, ó sì wá fi ìdá mẹ́ta sábẹ́ àṣẹ Ítáì ará Gátì. Ọba sọ fún àwọn ọkùnrin náà pé: “Èmi náà á bá yín lọ.”
3 Ṣùgbọ́n wọ́n sọ pé: “O ò lè lọ o, nítorí tí a bá sá, ọ̀rọ̀ wa ò lè jọ wọ́n lójú; kódà tí ìdajì wa bá kú, kò lè jẹ́ nǹkan kan lójú wọn, nítorí ìwọ nìkan tó ẹgbẹ̀rún mẹ́wàá (10,000) gbogbo wa. Torí náà, ó máa dára kí o máa ràn wá lọ́wọ́ látinú ìlú.”
4 Ọba sọ fún wọn pé: “Ohun tí ẹ bá rí pé ó dára jù ni màá ṣe.” Torí náà, ọba dúró lẹ́gbẹ̀ẹ́ ẹnubodè ìlú, gbogbo àwọn èèyàn náà sì jáde lọ ní ọgọ́rọ̀ọ̀rún àti ní ẹgbẹẹgbẹ̀rún.
5 Ọba wá pàṣẹ fún Jóábù àti Ábíṣáì àti Ítáì pé: “Ẹ ṣe ọ̀dọ́kùnrin náà Ábúsálómù jẹ́jẹ́ nítorí mi.” Gbogbo àwọn ọkùnrin náà gbọ́ nígbà tí ọba pàṣẹ fún gbogbo àwọn olórí nítorí Ábúsálómù.
6 Àwọn ọkùnrin náà lọ sí pápá láti pàdé Ísírẹ́lì, ìjà náà sì wáyé ní igbó Éfúrémù.
7 Ibẹ̀ ni àwọn ìránṣẹ́ Dáfídì ti ṣẹ́gun àwọn èèyàn Ísírẹ́lì, ọ̀pọ̀ èèyàn sì kú lọ́jọ́ yẹn, ọ̀kẹ́ kan (20,000) èèyàn ló kú.
8 Ogun náà dé gbogbo agbègbè náà. Yàtọ̀ síyẹn, àwọn tí igbó kìjikìji pa lọ́jọ́ yẹn pọ̀ ju àwọn tí idà pa lọ.
9 Níkẹyìn, Ábúsálómù ṣàdédé pàdé àwọn ìránṣẹ́ Dáfídì. Kẹ́tẹ́kẹ́tẹ́ ni Ábúsálómù gùn, kẹ́tẹ́kẹ́tẹ́ náà sì gba abẹ́ àwọn ẹ̀ka tó díjú lára igi ńlá kan, orí Ábúsálómù há sínú igi ńlá náà, ó rọ̀ dirodiro lókè, kẹ́tẹ́kẹ́tẹ́ tí ó gùn sì kọjá lọ.
10 Ọkùnrin kan bá rí i, ó sì sọ fún Jóábù pé: “Wò ó! Mo rí Ábúsálómù tó so rọ̀ sórí igi ńlá kan.”
11 Jóábù sọ fún ọkùnrin tó wá sọ̀rọ̀ fún un pé: “Ìgbà tí o rí i, kí ló dé tí o ò ṣá a balẹ̀ níbẹ̀? Tayọ̀tayọ̀ ni mi ò bá fi fún ọ ní ẹyọ fàdákà mẹ́wàá àti àmùrè kan.”
12 Àmọ́ ọkùnrin náà sọ fún Jóábù pé: “Kódà, ká ní ẹgbẹ̀rún (1,000) ẹyọ fàdákà ni o fún mi, mi ò ní gbé ọwọ́ mi sókè sí ọmọ ọba; nítorí a gbọ́ tí ọba pàṣẹ fún ìwọ àti Ábíṣáì pẹ̀lú Ítáì pé, ‘Ẹni yòówù tí ì báà jẹ́, ẹ ṣọ́ra kí ewu kankan má wu ọ̀dọ́kùnrin náà, Ábúsálómù.’
13 Ká ní mo ti ṣàìgbọràn ni, tí mo sì gba ẹ̀mí rẹ̀, ọba kò ní ṣàìmọ̀ nípa rẹ̀, ìwọ náà ò sì ní dáàbò bò mí.”
14 Jóábù bá sọ pé: “Mi ò ní fi àkókò mi ṣòfò lọ́dọ̀ rẹ mọ́!” Torí náà, ó mú aṣóró mẹ́ta, ó sì fi wọ́n gún ọkàn Ábúsálómù ní àgúnyọ nígbà tí ó ṣì wà láàyè ní àárín igi ńlá náà.
15 Nígbà náà, àwọn ìránṣẹ́ mẹ́wàá tó ń gbé àwọn ohun ìjà Jóábù wá, wọ́n sì kọ lu Ábúsálómù títí ó fi kú.
16 Jóábù wá fun ìwo, àwọn ọkùnrin náà sì pa dà lẹ́yìn Ísírẹ́lì tí wọ́n ń lépa; Jóábù ní kí wọ́n dáwọ́ dúró.
17 Wọ́n gbé Ábúsálómù, wọ́n sọ ọ́ sínú kòtò ńlá kan nínú igbó, wọ́n sì kó òkúta lé e lórí pelemọ. Gbogbo Ísírẹ́lì sì sá lọ sí ilé wọn.
18 Nígbà tí Ábúsálómù ṣì wà láàyè, ó ṣe òpó kan, ó sì gbé e nàró fún ara rẹ̀ ní Àfonífojì Ọba, torí ó sọ pé: “Mi ò ní ọmọkùnrin tí á máa jẹ́ orúkọ mi lọ.” Nítorí náà, ó fi orúkọ ara rẹ̀ pe òpó náà, Ohun Ìrántí Ábúsálómù ni wọ́n sì ń pè é títí di òní yìí.
19 Áhímáásì ọmọ Sádókù sọ pé: “Jọ̀wọ́, jẹ́ kí n sáré lọ ròyìn ohun tó ṣẹlẹ̀ fún ọba, nítorí pé Jèhófà ti bá a dá ẹjọ́ rẹ̀ lọ́nà tó tọ́ bí ó ṣe gbà á lọ́wọ́ àwọn ọ̀tá rẹ̀.”
20 Àmọ́ Jóábù sọ fún un pé: “Kì í ṣe ìwọ ló máa lọ ròyìn lónìí, o lè lọ ròyìn lọ́jọ́ míì, àmọ́ lónìí, o ò ní lọ ròyìn, nítorí pé ọmọ ọba ló kú.”
21 Nígbà náà, Jóábù sọ fún ọmọ Kúṣì kan pé: “Lọ sọ ohun tí o rí fún ọba.” Ni ọmọ Kúṣì náà bá tẹrí ba fún Jóábù, ó sì sáré lọ.
22 Áhímáásì ọmọ Sádókù tún sọ fún Jóábù pé: “Ohunkóhun tí ì báà ṣẹlẹ̀, jọ̀wọ́ jẹ́ kí n sá tẹ̀ lé ọmọ Kúṣì náà.” Àmọ́, Jóábù sọ pé: “Ọmọ mi, kí nìdí tí o fi fẹ́ sá tẹ̀ lé e, nígbà tí kò sí nǹkan tí o máa ròyìn?”
23 Síbẹ̀, ó ní: “Ohunkóhun tí ì báà ṣẹlẹ̀, jẹ́ kí n sá tẹ̀ lé e.” Nítorí náà, Jóábù sọ fún un pé: “Sá tẹ̀ lé e!” Áhímáásì sì sáré gba agbègbè Jọ́dánì, níkẹyìn, ó kọjá ọmọ Kúṣì náà.
24 Ní àkókò yìí, Dáfídì jókòó sí àárín ẹnubodè méjèèjì tó wà ní ìlú náà, olùṣọ́ sì lọ sí orí òrùlé ẹnubodè tó wà lẹ́gbẹ̀ẹ́ ògiri. Ó gbójú sókè, ó sì rí ọkùnrin kan tí òun nìkan ń sáré bọ̀.
25 Nítorí náà, olùṣọ́ ké sí ọba, ó sì sọ fún un. Ọba sọ pé: “Tí ó bá jẹ́ òun nìkan ló ń bọ̀, á jẹ́ pé ìròyìn ló mú wá.” Bí ó ṣe ń sún mọ́ tòsí,
26 olùṣọ́ rí ọkùnrin míì tó ń sáré bọ̀. Olùṣọ́ bá pe aṣọ́bodè, ó ní: “Wò ó! Ọkùnrin míì ń dá sáré bọ̀!” Ọba sọ pé: “Ìròyìn ni ẹni yìí náà ń mú bọ̀.”
27 Olùṣọ́ sọ pé: “Mo rí i pé ẹni àkọ́kọ́ ń sáré bí Áhímáásì ọmọ Sádókù,” torí náà ọba sọ pé: “Èèyàn rere ni, ìròyìn ayọ̀ ló máa ń mú wá.”
28 Áhímáásì ké sí ọba pé: “Àlàáfíà ni!” Ó tẹrí ba fún ọba, ó sì dojú bolẹ̀. Ó sọ pé: “Ìyìn ni fún Jèhófà Ọlọ́run rẹ, ẹni tí ó fi àwọn ọkùnrin tí ó dìtẹ̀ sí olúwa mi ọba lé e lọ́wọ́!”
29 Àmọ́, ọba sọ pé: “Ṣé àlàáfíà ni ọ̀dọ́kùnrin náà Ábúsálómù wà?” Áhímáásì fèsì pé: “Nígbà tí Jóábù rán ìránṣẹ́ ọba àti ìránṣẹ́ rẹ, mo rí i tí ariwo sọ láàárín ọ̀pọ̀ èèyàn, àmọ́ mi ò mọ ohun tó ṣẹlẹ̀.”
30 Nítorí náà, ọba sọ pé: “Bọ́ sẹ́gbẹ̀ẹ́ kan, dúró síbẹ̀.” Ó bọ́ sẹ́gbẹ̀ẹ́, ó sì dúró síbẹ̀.
31 Lẹ́yìn náà, ọmọ Kúṣì dé, ó sì sọ pé: “Kí olúwa mi ọba gbọ́ ìròyìn yìí: Jèhófà ti dá ẹjọ́ rẹ lọ́nà tó tọ́ lónìí bí ó ṣe gbà ọ́ lọ́wọ́ gbogbo àwọn tó ń ṣọ̀tẹ̀ sí ọ.”
32 Ṣùgbọ́n ọba sọ fún ọmọ Kúṣì pé: “Ṣé àlàáfíà ni ọ̀dọ́kùnrin náà Ábúsálómù wà?” Ọmọ Kúṣì fèsì pé: “Kí gbogbo àwọn ọ̀tá olúwa mi ọba àti gbogbo àwọn tó ń ṣọ̀tẹ̀ sí ọ dà bí ọ̀dọ́kùnrin náà!”
33 Ọ̀rọ̀ yìí kó ìdààmú bá ọba, ó lọ sí yàrá tó wà lórí ẹnubodè, ó sì bú sẹ́kún, bí ó ṣe ń rìn lọ, ó ń sọ pé: “Ọmọ mi Ábúsálómù, ọmọ mi, ọmọ mi Ábúsálómù! Ì bá dáa ká ní èmi ni mo kú dípò rẹ, Ábúsálómù ọmọ mi, ọmọ mi!”
20 Ọkùnrin oníwàhálà kan wà tó ń jẹ́ Ṣébà, ọmọ Bíkíráì láti ẹ̀yà Bẹ́ńjámínì ni. Ó fun ìwo, ó sì sọ pé: “Àwa kò ní ìpín kankan nínú Dáfídì, a kò sì ní ogún kankan nínú ọmọ Jésè. Ìwọ Ísírẹ́lì! Kí kálukú pa dà sọ́dọ̀ àwọn ọlọ́run rẹ̀.”
2 Ni gbogbo àwọn ọkùnrin Ísírẹ́lì bá pa dà lẹ́yìn Dáfídì kí wọ́n lè tẹ̀ lé Ṣébà ọmọ Bíkíráì; ṣùgbọ́n àwọn ọkùnrin Júdà dúró ti ọba wọn láti Jọ́dánì títí dé Jerúsálẹ́mù.
3 Nígbà tí Dáfídì dé ilé rẹ̀ ní Jerúsálẹ́mù, ọba mú àwọn wáhàrì mẹ́wàá tó fi sílẹ̀ láti máa tọ́jú ilé, ó sì fi wọ́n sínú ilé tó ní ẹ̀ṣọ́. Ó ń fún wọn ní oúnjẹ àmọ́ kò bá wọn lò pọ̀. Inú àhámọ́ ni wọ́n wà títí di ọjọ́ ikú wọn, wọ́n ń gbé bíi pé opó ni wọ́n, bó tilẹ̀ jẹ́ pé ọkọ wọn ṣì wà láàyè.
4 Ọba wá sọ fún Ámásà pé: “Pe àwọn ọkùnrin Júdà jọ fún mi láàárín ọjọ́ mẹ́ta, kí ìwọ náà sì wà níbí.”
5 Torí náà, Ámásà lọ pe Júdà jọ, àmọ́ àkókò tí wọ́n dá fún un kọjá kí ó tó dé.
6 Nígbà náà, Dáfídì sọ fún Ábíṣáì pé: “Aburú tí Ṣébà ọmọ Bíkíráì máa ṣe fún wa máa ju ti Ábúsálómù lọ. Mú àwọn ìránṣẹ́ olúwa rẹ, kí o sì lépa rẹ̀, kí ó má bàa wọnú àwọn ìlú olódi, kí ó sì sá mọ́ wa lọ́wọ́.”
7 Torí náà, àwọn ọkùnrin Jóábù àti àwọn Kérétì àti àwọn Pẹ́lẹ́tì pẹ̀lú gbogbo àwọn alágbára ọkùnrin tẹ̀ lé e; wọ́n sì jáde kúrò ní Jerúsálẹ́mù láti lépa Ṣébà ọmọ Bíkíráì.
8 Nígbà tí wọ́n dé tòsí òkúta ńlá tó wà ní Gíbíónì, Ámásà wá pàdé wọn. Lásìkò yìí, aṣọ ogun ni Jóábù wọ̀, ó sì sán idà kan tó wà nínú àkọ̀ mọ́ ìbàdí rẹ̀. Bí ó ṣe rìn síwájú, idà náà já bọ́.
9 Jóábù sọ fún Ámásà pé: “Arákùnrin mi, ṣé dáadáa lo wà?” Ni Jóábù bá fi ọwọ́ ọ̀tún di irùngbọ̀n Ámásà mú bíi pé ó fẹ́ fi ẹnu kò ó lẹ́nu.
10 Ámásà kò fura sí idà ọwọ́ Jóábù; Jóábù fi idà náà gún un ní ikùn, ìfun rẹ̀ sì tú síta sórí ilẹ̀. Kò gún un lẹ́ẹ̀mejì, ìgbà kan péré ti tó láti pa á. Lẹ́yìn náà, Jóábù àti Ábíṣáì ẹ̀gbọ́n rẹ̀ lépa Ṣébà ọmọ Bíkíráì.
11 Ọ̀kan lára àwọn ọ̀dọ́kùnrin Jóábù dúró sí ẹ̀gbẹ́ rẹ̀, ó sì sọ pé: “Kí ẹni tó bá wà lẹ́yìn Jóábù àti ẹni tó bá ń ṣe ti Dáfídì tẹ̀ lé Jóábù!”
12 Ní gbogbo àkókò yìí, Ámásà ń yí nínú ẹ̀jẹ̀ láàárín ọ̀nà. Nígbà tí ọkùnrin náà rí i pé gbogbo àwọn èèyàn náà ń dúró, ó gbé Ámásà kúrò lójú ọ̀nà, ó sì gbé e lọ sínú igbó. Ó wá fi aṣọ bò ó torí pé gbogbo àwọn tó ń dé ọ̀dọ̀ rẹ̀ ló ń dúró wò ó.
13 Lẹ́yìn tí ó gbé e kúrò lójú ọ̀nà, gbogbo àwọn ọkùnrin náà tẹ̀ lé Jóábù láti lépa Ṣébà ọmọ Bíkíráì.
14 Ṣébà gba àárín gbogbo ẹ̀yà Ísírẹ́lì kọjá lọ sí Ébẹ́lì ti Bẹti-máákà. Àwọn ọmọ Bíkíráì kóra jọ, wọ́n sì tẹ̀ lé e wọnú ìlú.
15 Jóábù àti àwọn ọkùnrin rẹ̀ dé, wọ́n sì dó tì í ní Ébẹ́lì ti Bẹti-máákà, wọ́n mọ òkìtì ti odi ìlú náà, tí ó fi jẹ́ pé òkìtì yí ìlú náà ká. Gbogbo àwọn ọkùnrin tó wà pẹ̀lú Jóábù sì ń gbẹ́ ògiri náà lábẹ́, kí wọ́n lè wó o lulẹ̀.
16 Obìnrin ọlọ́gbọ́n kan láti inú ìlú náà pè, ó ní: “Ẹ tẹ́tí, ẹ gbọ́! Ẹ jọ̀wọ́, ẹ sọ fún Jóábù pé kó máa bọ̀ kí n lè bá a sọ̀rọ̀.”
17 Torí náà, ó sún mọ́ ọn, obìnrin náà sì sọ pé: “Ṣé ìwọ ni Jóábù?” Ó dáhùn pé: “Èmi ni.” Ni ó bá sọ fún un pé: “Gbọ́ ọ̀rọ̀ ìránṣẹ́ rẹ.” Ó sọ pé: “Mò ń gbọ́.”
18 Ó ń bá ọ̀rọ̀ rẹ̀ lọ pé: “Tẹ́lẹ̀tẹ́lẹ̀, wọ́n máa ń sọ pé, ‘Ẹ lọ wádìí ní Ébẹ́lì, ọ̀ràn náà á sì yanjú.’
19 Àwọn tó lẹ́mìí àlàáfíà tí wọ́n sì lóòótọ́ ní Ísírẹ́lì ni mò ń ṣojú fún. Ìlú tó dà bí ìyá ní Ísírẹ́lì lo fẹ́ pa run. Kí ló dé tí o fi fẹ́ pa ogún Jèhófà run?”
20 Jóábù dáhùn pé: “Kò ṣeé gbọ́ sétí pé mo mú un balẹ̀ tàbí pé mo pa á run.
21 Ọ̀rọ̀ ò rí bẹ́ẹ̀ rárá. Ọkùnrin kan tó ń jẹ́ Ṣébà, ọmọ Bíkíráì láti agbègbè olókè Éfúrémù, ti dìtẹ̀ sí Ọba Dáfídì. Tí ẹ bá lè fi ọkùnrin yìí nìkan lé mi lọ́wọ́, màá fi ìlú yìí sílẹ̀.” Obìnrin náà bá sọ fún Jóábù pé: “Wò ó! A ó ju orí rẹ̀ sí ọ láti orí ògiri!”
22 Ní kíá, ọlọ́gbọ́n obìnrin náà wọlé lọ bá gbogbo àwọn èèyàn náà, wọ́n gé orí Ṣébà ọmọ Bíkíráì, wọ́n sì jù ú sí Jóábù. Ni ó bá fun ìwo, wọ́n tú ká kúrò ní ìlú náà, kálukú sì lọ sí ilé rẹ̀; Jóábù wá pa dà sí Jerúsálẹ́mù lọ́dọ̀ ọba.
23 Nígbà náà, Jóábù ni olórí gbogbo àwọn ọmọ ogun Ísírẹ́lì; Bẹnáyà ọmọ Jèhóádà sì jẹ́ olórí àwọn Kérétì àti àwọn Pẹ́lẹ́tì.
24 Ádórámù ni olórí àwọn tí ọba ní kó máa ṣiṣẹ́ fún òun; Jèhóṣáfátì ọmọ Áhílúdù sì ni akọ̀wé ìrántí.
25 Ṣéfà ni akọ̀wé; Sádókù àti Ábíátárì sì ni àlùfáà.
26 Írà ọmọ Jáírì pẹ̀lú sì di olórí àwọn òjíṣẹ́ Dáfídì.
22 Dáfídì kọ ọ̀rọ̀ yìí lórin sí Jèhófà ní ọjọ́ tí Jèhófà gbà á lọ́wọ́ gbogbo àwọn ọ̀tá rẹ̀ àti lọ́wọ́ Sọ́ọ̀lù.
2 Ó sọ pé: “Jèhófà ni àpáta gàǹgà mi àti odi ààbò mi àti Ẹni tó ń gbà mí sílẹ̀.
3 Ọlọ́run mi ni àpáta mi, ẹni tí mo fi ṣe ibi ààbò, Apata mi àti ìwo ìgbàlà mi, ibi ààbò mi, Àti ibi tí mo lè sá sí, olùgbàlà mi; ìwọ tí o gbà mí lọ́wọ́ àwọn oníwà ipá.
4 Mo ké pe Jèhófà, ẹni tí ìyìn yẹ, Yóò sì gbà mí lọ́wọ́ àwọn ọ̀tá mi.
5 Ikú yí mi ká bí ìgbì òkun; Àwọn ọkùnrin tí kò ní láárí ya lù mí bí omi.
6 Àwọn okùn Isà Òkú yí mi ká; Ikú dẹ pańpẹ́ síwájú mi.
7 Mo ké pe Jèhófà nínú wàhálà mi, Mo sì ń pe Ọlọ́run mi. Nígbà náà, ó gbọ́ ohùn mi láti tẹ́ńpìlì rẹ̀, Igbe mi fún ìrànlọ́wọ́ sì dé etí rẹ̀.
8 Ayé bẹ̀rẹ̀ sí í mì síwá-sẹ́yìn, ó sì ń mì jìgìjìgì; Àwọn ìpìlẹ̀ ọ̀run mì tìtì Wọ́n sì ń mì síwá-sẹ́yìn nítorí a ti mú un bínú.
9 Èéfín jáde láti ihò imú rẹ̀, Iná tó ń jóni run jáde láti ẹnu rẹ̀, Ẹyin iná sì ń jó láti ọ̀dọ̀ rẹ̀.
10 Ó tẹ ọ̀run wálẹ̀ bí ó ṣe ń sọ̀ kalẹ̀, Ìṣúdùdù tó kàmàmà sì wà lábẹ́ ẹsẹ̀ rẹ̀.
11 Ó gun kérúbù, ó sì ń fò bọ̀. A rí i lórí ìyẹ́ apá áńgẹ́lì kan.
12 Ó wá fi òkùnkùn bò ó bí àgọ́, Nínú ojú ọ̀run tó ṣú dẹ̀dẹ̀.
13 Láti inú ìmọ́lẹ̀ tó wà níwájú rẹ̀ ni ẹyin iná ti ń jó.
14 Nígbà náà, Jèhófà bẹ̀rẹ̀ sí í sán ààrá láti ọ̀run; Ẹni Gíga Jù Lọ mú kí a gbọ́ ohùn rẹ̀.
15 Ó ta àwọn ọfà rẹ̀, ó sì tú wọn ká; Mànàmáná kọ, ó sì kó wọn sínú ìdàrúdàpọ̀.
16 Ìsàlẹ̀ òkun hàn síta; Àwọn ìpìlẹ̀ ayé hàn síta nítorí ìbáwí Jèhófà, Nípa èémí tó tú jáde ní ihò imú rẹ̀.
17 Ó na ọwọ́ rẹ̀ láti òkè; Ó mú mi, ó sì fà mí jáde látinú omi jíjìn.
18 Ó gbà mí lọ́wọ́ ọ̀tá mi alágbára, Lọ́wọ́ àwọn tó kórìíra mi, tí wọ́n sì lágbára jù mí lọ.
19 Wọ́n kò mí lójú ní ọjọ́ àjálù mi, Ṣùgbọ́n Jèhófà ni alátìlẹyìn mi.
20 Ó mú mi jáde wá sí ibi ààbò; Ó gbà mí sílẹ̀ nítorí pé inú rẹ̀ dùn sí mi.
21 Jèhófà san èrè fún mi nítorí òdodo mi; Ó san èrè fún mi nítorí pé ọwọ́ mi mọ́.
22 Nítorí mo ti pa àwọn ọ̀nà Jèhófà mọ́, Mi ò hùwà burúkú, kí n wá fi Ọlọ́run mi sílẹ̀.
23 Gbogbo ìdájọ́ rẹ̀ wà ní iwájú mi; Mi ò ní yà kúrò nínú àwọn òfin rẹ̀.
24 Màá jẹ́ aláìlẹ́bi níwájú rẹ̀, Màá sì pa ara mi mọ́ kúrò nínú ẹ̀ṣẹ̀.
25 Kí Jèhófà san èrè fún mi nítorí òdodo mi Àti nítorí mo jẹ́ aláìṣẹ̀ ní iwájú rẹ̀.
26 Ìwọ jẹ́ adúróṣinṣin sí ẹni tó jẹ́ adúróṣinṣin; Ìwọ ń hùwà àìlẹ́bi sí akíkanjú ọkùnrin aláìlẹ́bi;
27 Ìwọ jẹ́ mímọ́ sí ẹni tí ó mọ́, Àmọ́ ìwọ ń jẹ́ kí àwọn oníbékebèke mọ̀ pé òmùgọ̀ ni wọ́n.
28 Ò ń gba àwọn ẹni rírẹlẹ̀ là, Ṣùgbọ́n o kì í fi ojú rere wo àwọn agbéraga, o sì ń rẹ̀ wọ́n wálẹ̀.
29 Jèhófà, ìwọ ni fìtílà mi, Jèhófà ló sì ń tan ìmọ́lẹ̀ sí òkùnkùn mi.
30 Ìrànlọ́wọ́ rẹ ni mo fi lè gbéjà ko àwọn jàǹdùkú; Agbára Ọlọ́run ni mo fi lè gun ògiri.
31 Pípé ni ọ̀nà Ọlọ́run tòótọ́; Ọ̀rọ̀ Jèhófà jẹ́ èyí tí a yọ́ mọ́. Apata ló jẹ́ fún gbogbo àwọn tó fi í ṣe ibi ààbò.
32 Ta ni Ọlọ́run bí kò ṣe Jèhófà? Ta sì ni àpáta bí kò ṣe Ọlọ́run wa?
33 Ọlọ́run tòótọ́ ni odi ààbò mi tó lágbára, Yóò sì mú kí ọ̀nà mi jẹ́ pípé.
34 Ó ṣe ẹsẹ̀ mi bíi ti àgbọ̀nrín, Ó sì mú mi dúró ní àwọn ibi gíga.
35 Ó ń kọ́ ọwọ́ mi ní ogun, Apá mi sì lè tẹ ọrun tí a fi bàbà ṣe.
36 O fún mi ní apata rẹ láti gbà mí là, Ìrẹ̀lẹ̀ rẹ sì sọ mí di ẹni ńlá.
37 O fẹ ọ̀nà fún ẹsẹ̀ mi; Kí ẹsẹ̀ mi má bàa yọ̀.
38 Màá lépa àwọn ọ̀tá mi, màá sì pa wọ́n run; Mi ò ní pa dà títí wọ́n á fi pa rẹ́.
39 Màá pa wọ́n run, màá sì fọ́ wọn túútúú, kí wọ́n má bàa gbérí mọ́; Wọ́n á ṣubú sábẹ́ ẹsẹ̀ mi.
40 Wàá fún mi lókun láti jagun, Wàá sì mú kí àwọn ọ̀tá mi ṣubú sábẹ́ mi.
41 Wàá mú kí àwọn ọ̀tá mi pa dà lẹ́yìn mi; Màá pa àwọn tó kórìíra mi run.
42 Wọ́n kígbe fún ìrànlọ́wọ́, àmọ́ kò sí ẹni tó máa gbà wọ́n; Kódà, wọ́n ké pe Jèhófà, àmọ́ kò dá wọn lóhùn.
43 Màá gún wọn kúnná bí eruku ilẹ̀; Màá lọ̀ wọ́n, màá sì tẹ̀ wọ́n mọ́lẹ̀ bí ẹrẹ̀ ojú ọ̀nà.
44 Wàá gbà mí lọ́wọ́ àwọn èèyàn mi tó ń wá àléébù. Wàá ṣọ́ mi kí n lè di olórí àwọn orílẹ̀-èdè; Àwọn èèyàn tí mi ò mọ̀ yóò sìn mí.
45 Àwọn àjèjì á wá ba búrúbúrú níwájú mi; Ohun tí wọ́n bá gbọ́ nípa mi á mú kí wọ́n ṣègbọràn sí mi.
46 Ọkàn àwọn àjèjì á domi; Wọ́n á jáde tẹ̀rùtẹ̀rù látinú ibi ààbò wọn.
47 Jèhófà wà láàyè! Ìyìn ni fún Àpáta mi! Kí a gbé Ọlọ́run tó jẹ́ àpáta ìgbàlà mi ga.
48 Ọlọ́run tòótọ́ ń gbẹ̀san fún mi; Ó ń ṣẹ́gun àwọn èèyàn lábẹ́ mi;
49 Ó ń gbà mí lọ́wọ́ àwọn ọ̀tá mi. Ìwọ gbé mi lékè àwọn tó ń gbéjà kò mí; O gbà mí lọ́wọ́ oníwà ipá.
50 Ìdí nìyẹn tí màá fi dúpẹ́ lọ́wọ́ rẹ, Jèhófà, láàárín àwọn orílẹ̀-èdè, Màá sì fi orin yin orúkọ rẹ:
51 Ó ń ṣe àwọn iṣẹ́ ìgbàlà ńlá fún ọba rẹ̀; Ó ní ìfẹ́ tí kì í yẹ̀ sí ẹni àmì òróró rẹ̀, Sí Dáfídì àti àtọmọdọ́mọ rẹ̀ títí láé.”
3 Sólómọ́nì bá Fáráò ọba Íjíbítì dána. Ó fẹ́ ọmọbìnrin Fáráò, ó sì mú un wá sí Ìlú Dáfídì títí ó fi kọ́ ilé rẹ̀ parí àti ilé Jèhófà pẹ̀lú ògiri tó yí Jerúsálẹ́mù ká.
2 Àmọ́ àwọn èèyàn náà ṣì ń rúbọ ní àwọn ibi gíga, nítorí títí di àkókò yẹn, wọn ò tíì kọ́ ilé fún orúkọ Jèhófà.
3 Ìfẹ́ Jèhófà wà lọ́kàn Sólómọ́nì bó ṣe ń rìn nínú òfin Dáfídì bàbá rẹ̀, kìkì pé ó ń rúbọ ní àwọn ibi gíga, ó sì ń mú àwọn ọrẹ rú èéfín níbẹ̀.
4 Ọba lọ sí Gíbíónì láti rúbọ níbẹ̀, nítorí ibẹ̀ ni ibi gíga tí àwọn èèyàn mọ̀ jù lọ. Ẹgbẹ̀rún kan (1,000) ẹbọ sísun ni Sólómọ́nì rú lórí pẹpẹ náà.
5 Ní Gíbíónì, Jèhófà fara han Sólómọ́nì lójú àlá ní òru, Ọlọ́run sì sọ pé: “Béèrè ohun tí wàá fẹ́ kí n fún ọ.”
6 Ni Sólómọ́nì bá sọ pé: “O ti fi ìfẹ́ tí kì í yẹ̀ hàn sí ìránṣẹ́ rẹ, Dáfídì bàbá mi, lọ́nà tó ga, bó ṣe rìn níwájú rẹ ní òtítọ́ àti ní òdodo pẹ̀lú ọkàn tó dúró ṣinṣin. Títí di òní yìí, ò ń fi ìfẹ́ tí kì í yẹ̀ kan náà hàn sí i lọ́nà tó ga tí o fi fún un ní ọmọkùnrin kan láti jókòó sórí ìtẹ́ rẹ̀.
7 Ní báyìí, Jèhófà Ọlọ́run mi, o ti fi ìránṣẹ́ rẹ jọba ní ipò Dáfídì bàbá mi, bó tiẹ̀ jẹ́ pé ọ̀dọ́ ni mí, tí mi ò sì ní ìrírí.
8 Ìránṣẹ́ rẹ wà lára àwọn èèyàn rẹ tí o yàn, àwọn èèyàn tó pọ̀ gan-an débi pé wọn ò níye, wọn ò sì ṣeé kà.
9 Torí náà, fún ìránṣẹ́ rẹ ní ọkàn tó ń gbọ́ràn láti máa fi ṣe ìdájọ́ àwọn èèyàn rẹ, láti fi mọ ìyàtọ̀ láàárín rere àti búburú, torí ta ló lè ṣe ìdájọ́ àwọn èèyàn rẹ tó pọ̀ gan-an yìí?”
10 Ohun tí Sólómọ́nì béèrè yìí dára lójú Jèhófà.
11 Ọlọ́run wá sọ fún un pé: “Nítorí o kò béèrè ẹ̀mí gígùn fún ara rẹ tàbí ọrọ̀ tàbí ikú àwọn ọ̀tá rẹ, àmọ́ o béèrè òye láti máa gbọ́ àwọn ẹjọ́,
12 màá ṣe ohun tí o béèrè. Màá fún ọ ní ọkàn ọgbọ́n àti òye, tó fi jẹ́ pé bí kò ṣe sí ẹni tó dà bí rẹ ṣáájú, bẹ́ẹ̀ ni kò ní sí ẹni tó máa dà bí rẹ mọ́.
13 Yàtọ̀ síyẹn, màá fún ọ ní ohun tí o kò béèrè, àti ọrọ̀ àti ògo, tó fi jẹ́ pé kò ní sí ọba míì tó máa dà bí rẹ ní gbogbo ọjọ́ ayé rẹ.
14 Tí o bá sì rìn ní àwọn ọ̀nà mi, tí ò ń pa àwọn ìlànà àti àṣẹ mi mọ́, bí Dáfídì bàbá rẹ ṣe rìn, màá tún fún ọ ní ẹ̀mí gígùn.”
15 Nígbà tí Sólómọ́nì jí, ó rí i pé àlá ni. Lẹ́yìn náà, ó lọ sí Jerúsálẹ́mù, ó dúró níwájú àpótí májẹ̀mú Jèhófà, ó rú àwọn ẹbọ sísun àti àwọn ẹbọ ìrẹ́pọ̀, ó sì se àsè fún gbogbo àwọn ìránṣẹ́ rẹ̀.
16 Ní àkókò yẹn, àwọn aṣẹ́wó méjì wá sọ́dọ̀ ọba, wọ́n sì dúró níwájú rẹ̀.
17 Obìnrin àkọ́kọ́ sọ pé: “Jọ̀ọ́, olúwa mi, inú ilé kan náà ni èmi àti obìnrin yìí ń gbé, ó sì wà nílé nígbà tí mo bímọ.
18 Ọjọ́ kẹta lẹ́yìn tí mo bímọ, obìnrin yìí náà bímọ. Àwa méjèèjì nìkan la wà nílé; kò sí ẹlòmíì tó wà pẹ̀lú wa.
19 Ọmọ obìnrin yìí kú ní òru, torí pé ó sùn lé e.
20 Torí náà, ó dìde láàárín òru, ó sì gbé ọmọ mi lẹ́gbẹ̀ẹ́ mi nígbà tí ẹrúbìnrin rẹ ń sùn lọ́wọ́, ó tẹ́ ẹ sí àyà rẹ̀, ó sì tẹ́ ọmọ rẹ̀ tó ti kú sí àyà mi.
21 Nígbà tí mo dìde láàárọ̀ láti tọ́jú ọmọ mi, mo rí i pé ó ti kú. Torí náà, mo yẹ̀ ẹ́ wò fínnífínní ní àárọ̀ yẹn, mo sì rí i pé kì í ṣe ọmọ tí mo bí.”
22 Ṣùgbọ́n obìnrin kejì sọ pé: “Rárá, ọmọ tèmi ló wà láàyè, ọmọ tìrẹ ló kú!” Síbẹ̀ obìnrin àkọ́kọ́ ń sọ pé: “Rárá o, ọmọ tèmi ló wà láàyè, ọmọ tìrẹ ló kú.” Bí wọ́n ṣe ń bá ara wọn jiyàn nìyẹn níwájú ọba.
23 Níkẹyìn, ọba sọ pé: “Ẹni tibí ń sọ pé, ‘Ọmọ tó wà láàyè ni ọmọ mi, èyí tó ti kú ni ọmọ tìrẹ!’ ẹni tọ̀hún sì ń sọ pé, ‘Rárá, ọmọ tìrẹ ló kú, ọmọ tèmi ló wà láàyè!’”
24 Ọba wá sọ pé: “Ẹ bá mi mú idà kan wá.” Torí náà, wọ́n mú idà kan wá fún ọba.
25 Ni ọba bá sọ pé: “Ẹ la ààyè ọmọ náà sí méjì, kí ẹ fún obìnrin àkọ́kọ́ ní ìdajì, kí ẹ sì fún èkejì ní ìdajì.”
26 Lẹ́sẹ̀kẹsẹ̀, obìnrin tó ni ààyè ọmọ náà bẹ ọba torí pé ara ọmọ ta á. Ó sọ pé: “Jọ̀wọ́, olúwa mi! Ẹ fún un ní ààyè ọmọ náà! Ẹ má pa á!” Àmọ́ obìnrin kejì ń sọ pé: “Kò ní jẹ́ tèmi, bẹ́ẹ̀ ni kò ní jẹ́ tìrẹ! Ẹ là á sí méjì!”
27 Ni ọba bá dáhùn pé: “Ẹ fún obìnrin àkọ́kọ́ ní ààyè ọmọ náà! Ẹ má pa á, torí òun ni ìyá rẹ̀.”
28 Nítorí náà, gbogbo Ísírẹ́lì gbọ́ ìdájọ́ tí ọba ṣe, ohun tí ọba ṣe yìí sì jọ wọ́n lójú gidigidi, torí wọ́n rí i pé ó ń fi ọgbọ́n Ọlọ́run ṣe ìdájọ́ lọ́nà òdodo.
12 Rèhóbóámù lọ sí Ṣékémù, nítorí gbogbo Ísírẹ́lì ti wá sí Ṣékémù láti fi í jọba.
2 Gbàrà tí Jèróbóámù ọmọ Nébátì gbọ́ (ó ṣì wà ní Íjíbítì torí ó sá lọ nítorí Ọba Sólómọ́nì, ó sì ń gbé ní Íjíbítì),
3 wọ́n ránṣẹ́ pè é. Lẹ́yìn náà, Jèróbóámù àti gbogbo ìjọ Ísírẹ́lì wá bá Rèhóbóámù, wọ́n sì sọ pé:
4 “Bàbá rẹ mú kí àjàgà wa wúwo. Àmọ́ tí o bá mú kí iṣẹ́ tó nira tí bàbá rẹ fún wa rọ̀ wá lọ́rùn, tí o sì mú kí àjàgà tó wúwo tó fi kọ́ wa lọ́rùn fúyẹ́, a ó máa sìn ọ́.”
5 Ló bá sọ fún wọn pé: “Ẹ máa lọ, lẹ́yìn ọjọ́ mẹ́ta; kí ẹ pa dà wá.” Torí náà, àwọn èèyàn náà lọ.
6 Ọba Rèhóbóámù wá fọ̀rọ̀ lọ àwọn àgbà ọkùnrin tó bá Sólómọ́nì bàbá rẹ̀ ṣiṣẹ́ nígbà tó wà láàyè, ó ní: “Ẹ gbà mí nímọ̀ràn, èsì wo ni ká fún àwọn èèyàn yìí?”
7 Wọ́n dá a lóhùn pé: “Tí o bá sọ ara rẹ di ìránṣẹ́ àwọn èèyàn yìí lónìí, tí o ṣe ohun tí wọ́n fẹ́, tí o sì fún wọn ní èsì rere, ìwọ ni wọ́n á máa sìn títí lọ.”
8 Àmọ́, ó kọ ìmọ̀ràn tí àwọn àgbà ọkùnrin fún un, ó sì fọ̀rọ̀ lọ àwọn ọ̀dọ́kùnrin tí wọ́n jọ dàgbà, àmọ́ tí wọ́n ti di ẹmẹ̀wà rẹ̀ báyìí.
9 Ó béèrè lọ́wọ́ wọn pé: “Ẹ gbà mí nímọ̀ràn, èsì wo ni ká fún àwọn èèyàn tó sọ fún mi pé, ‘Mú kí àjàgà tí bàbá rẹ fi kọ́ wa lọ́rùn fúyẹ́’?”
10 Àwọn ọ̀dọ́kùnrin tí wọ́n jọ dàgbà sọ fún un pé: “Èyí ni ohun tí o máa sọ fún àwọn èèyàn tó sọ fún ọ pé, ‘Bàbá rẹ mú kí àjàgà wa wúwo, ṣùgbọ́n mú kí ó fúyẹ́ lọ́rùn wa’; ohun tí wàá sọ fún wọn ni pé, ‘Ọmọ ìka ọwọ́ mi tó kéré jù yóò nípọn ju ìbàdí bàbá mi lọ.
11 Bàbá mi fi àjàgà tó wúwo kọ́ yín lọ́rùn, àmọ́ ńṣe ni màá fi kún àjàgà yín. Pàṣán ni bàbá mi fi nà yín, ṣùgbọ́n kòbókò oníkókó ni màá fi nà yín.’”
12 Jèróbóámù àti gbogbo àwọn èèyàn náà wá bá Rèhóbóámù ní ọjọ́ kẹta, bí ọba ṣe sọ pé: “Ẹ pa dà wá bá mi ní ọjọ́ kẹta.”
13 Àmọ́, ńṣe ni ọba jágbe mọ́ àwọn èèyàn náà, kò gba ìmọ̀ràn tí àwọn àgbà ọkùnrin fún un.
14 Ìmọ̀ràn tí àwọn ọ̀dọ́kùnrin fún un ló tẹ̀ lé, ó sọ fún àwọn èèyàn náà pé: “Bàbá mi mú kí àjàgà yín wúwo, ṣùgbọ́n ṣe ni màá fi kún àjàgà yín. Pàṣán ni bàbá mi fi nà yín, ṣùgbọ́n kòbókò oníkókó ni màá fi nà yín.”
15 Nítorí náà, ọba ò fetí sí àwọn èèyàn náà, torí pé Jèhófà ló mú kí ìyípadà náà wáyé, kí ọ̀rọ̀ Jèhófà lè ṣẹ, èyí tó gbẹnu Áhíjà ọmọ Ṣílò sọ fún Jèróbóámù ọmọ Nébátì.
16 Nígbà tí gbogbo Ísírẹ́lì rí i pé ọba ò gbọ́ tiwọn, àwọn èèyàn náà fún ọba lésì pé: “Kí ló pa àwa àti Dáfídì pọ̀? A ò ní ogún kankan nínú ọmọ Jésè. Lọ sọ́dọ̀ àwọn ọlọ́run rẹ, ìwọ Ísírẹ́lì. Máa mójú tó ilé ara rẹ, ìwọ Dáfídì!” Bí Ísírẹ́lì ṣe pa dà sí ilé wọn nìyẹn.
17 Àmọ́ Rèhóbóámù ń jọba nìṣó lórí àwọn ọmọ Ísírẹ́lì tó ń gbé ní àwọn ìlú Júdà.
18 Lẹ́yìn náà, Ọba Rèhóbóámù rán Ádórámù, ẹni tó jẹ́ olórí àwọn tí ọba ní kó máa ṣiṣẹ́ fún òun sí àwọn ọmọ Ísírẹ́lì, ṣùgbọ́n gbogbo Ísírẹ́lì sọ ọ́ ní òkúta pa. Agbára káká ni Ọba Rèhóbóámù fi rọ́nà gun kẹ̀kẹ́ ẹṣin rẹ̀ láti sá lọ sí Jerúsálẹ́mù.
19 Àwọn ọmọ Ísírẹ́lì sì ń ṣọ̀tẹ̀ sí ilé Dáfídì títí di òní yìí.
20 Gbàrà tí gbogbo Ísírẹ́lì gbọ́ pé Jèróbóámù ti pa dà dé, wọ́n pè é wá sí àpéjọ, wọ́n sì fi jọba lórí gbogbo Ísírẹ́lì. Kò sí ìkankan lára àwọn èèyàn náà tó wà lẹ́yìn ilé Dáfídì àfi ẹ̀yà Júdà.
21 Nígbà tí Rèhóbóámù dé Jerúsálẹ́mù, ẹsẹ̀kẹsẹ̀ ló pe gbogbo ilé Júdà àti ẹ̀yà Bẹ́ńjámínì jọ, ọ̀kẹ́ mẹ́sàn-án (180,000) akọgun, láti bá ilé Ísírẹ́lì jà, kí wọ́n lè gba ipò ọba pa dà fún Rèhóbóámù ọmọ Sólómọ́nì.
22 Ìgbà náà ni Ọlọ́run tòótọ́ bá Ṣemáyà, èèyàn Ọlọ́run tòótọ́ sọ̀rọ̀, ó ní:
23 “Sọ fún Rèhóbóámù ọmọ Sólómọ́nì ọba Júdà àti gbogbo ilé Júdà àti Bẹ́ńjámínì pẹ̀lú ìyókù àwọn èèyàn náà pé,
24 ‘Ohun tí Jèhófà sọ nìyí: “Ẹ kò gbọ́dọ̀ lọ bá àwọn ọmọ Ísírẹ́lì, àwọn arákùnrin yín jà. Kí kálukú yín pa dà sí ilé rẹ̀, torí èmi ló mú kí nǹkan yìí ṣẹlẹ̀.”’” Nítorí náà, wọ́n ṣe ohun tí Jèhófà sọ, wọ́n sì pa dà sílé bí Jèhófà ṣe sọ fún wọn.
25 Jèróbóámù wá kọ́ Ṣékémù ní agbègbè olókè Éfúrémù, ó sì ń gbé ibẹ̀. Láti ibẹ̀, ó lọ kọ́ Pénúélì.
26 Jèróbóámù sọ lọ́kàn rẹ̀ pé: “Ní báyìí, ìjọba náà máa pa dà sí ilé Dáfídì.
27 Torí bí àwọn èèyàn yìí bá ṣì ń lọ rú ẹbọ ní ilé Jèhófà ní Jerúsálẹ́mù, ọkàn wọn máa pa dà sọ́dọ̀ olúwa wọn, Rèhóbóámù ọba Júdà. Ó dájú pé wọ́n á pa mí, wọ́n á sì pa dà sọ́dọ̀ Rèhóbóámù ọba Júdà.”
28 Lẹ́yìn tí ọba gba ìmọ̀ràn, ó ṣe ère ọmọ màlúù wúrà méjì, ó sì sọ fún àwọn èèyàn náà pé: “Wàhálà yìí ti pọ̀ jù fún yín láti máa lọ sí Jerúsálẹ́mù. Ọlọ́run rẹ rèé, ìwọ Ísírẹ́lì, tí ó mú ọ jáde kúrò ní ilẹ̀ Íjíbítì.”
29 Ìgbà náà ni ó gbé ọ̀kan sí Bẹ́tẹ́lì, ó sì gbé ìkejì sí Dánì.
30 Nǹkan yìí mú kí wọ́n dẹ́ṣẹ̀, àwọn èèyàn náà sì lọ títí dé Dánì kí wọ́n lè jọ́sìn èyí tó wà níbẹ̀.
31 Ó kọ́ àwọn ilé ìjọsìn sórí àwọn ibi gíga, ó sì yan àwọn àlùfáà látinú gbogbo àwọn èèyàn náà, àwọn tí kì í ṣe ọmọ Léfì.
32 Jèróbóámù tún dá àjọyọ̀ kan sílẹ̀ ní oṣù kẹjọ, ní ọjọ́ kẹẹ̀ẹ́dógún oṣù náà, bí àjọyọ̀ tó wà ní Júdà. Ó rú ẹbọ sí àwọn ère ọmọ màlúù tó ṣe sórí àwọn pẹpẹ tó ṣe ní Bẹ́tẹ́lì, ó sì yan àwọn àlùfáà ní Bẹ́tẹ́lì fún àwọn ibi gíga tó ṣe.
33 Ó bẹ̀rẹ̀ sí í mú àwọn ọrẹ wá sórí pẹpẹ tó ṣe ní Bẹ́tẹ́lì ní ọjọ́ kẹẹ̀ẹ́dógún ní oṣù kẹjọ, ní oṣù tí òun fúnra rẹ̀ yàn; ó dá àjọyọ̀ kan sílẹ̀ fún àwọn èèyàn Ísírẹ́lì, ó sì lọ sórí pẹpẹ láti mú ọrẹ àti ẹbọ rú èéfín.
13 Èèyàn Ọlọ́run kan wá láti Júdà sí Bẹ́tẹ́lì bí Jèhófà ṣe pàṣẹ fún un, nígbà tí Jèróbóámù dúró lẹ́gbẹ̀ẹ́ pẹpẹ láti mú ẹbọ rú èéfín.
2 Ó kéde sórí pẹpẹ náà bí Jèhófà ṣe pàṣẹ fún un, ó ní: “Ìwọ pẹpẹ, pẹpẹ! Ohun tí Jèhófà sọ nìyí: ‘Wò ó! Wọ́n á bí ọmọkùnrin kan tó ń jẹ́ Jòsáyà ní ilé Dáfídì! Ó máa fi àwọn àlùfáà ibi gíga rúbọ lórí rẹ, ìyẹn àwọn tó ń mú ẹbọ rú èéfín lórí rẹ, ó sì máa sun egungun èèyàn lórí rẹ.’”
3 Ó fi àmì kan hàn ní ọjọ́ yẹn, ó sọ pé: “Àmì tí Jèhófà sọ nìyí: Wò ó! Pẹpẹ náà yóò là sọ́tọ̀ọ̀tọ̀, eérú tó wà lórí rẹ̀ yóò sì dà nù.”
4 Bí Jèróbóámù ṣe gbọ́ ọ̀rọ̀ tí èèyàn Ọlọ́run tòótọ́ náà kéde sórí pẹpẹ tó wà ní Bẹ́tẹ́lì, ó na ọwọ́ rẹ̀ láti ibi pẹpẹ, ó sì sọ pé: “Ẹ gbá a mú!” Lẹ́sẹ̀kẹsẹ̀, ọwọ́ tó nà sí i gbẹ, kò sì lè fà á pa dà.
5 Ni pẹpẹ náà bá là sọ́tọ̀ọ̀tọ̀, eérú sì dà kúrò lórí pẹpẹ náà, bí àmì tí Jèhófà sọ fún èèyàn Ọlọ́run tòótọ́ náà.
6 Ọba wá sọ fún èèyàn Ọlọ́run tòótọ́ náà pé: “Jọ̀wọ́, bá mi bẹ Jèhófà Ọlọ́run rẹ pé kó ṣojú rere sí mi, sì bá mi gbàdúrà kí ọwọ́ mi lè pa dà sí bó ṣe wà tẹ́lẹ̀.” Ni èèyàn Ọlọ́run tòótọ́ náà bá bẹ Jèhófà pé kó ṣojú rere sí i, ọwọ́ ọba sì pa dà sí bó ṣe wà tẹ́lẹ̀.
7 Lẹ́yìn náà, ọba sọ fún èèyàn Ọlọ́run tòótọ́ náà pé: “Jẹ́ ká jọ lọ sílé, kí o lè jẹun, kí n sì fún ọ ní ẹ̀bùn.”
8 Àmọ́ èèyàn Ọlọ́run tòótọ́ náà sọ fún ọba pé: “Tí o bá tiẹ̀ fún mi ní ìdajì ilé rẹ, mi ò ní bá ọ lọ, kí n sì jẹun tàbí kí n mu omi ní ibí yìí.
9 Nítorí àṣẹ tí Jèhófà pa fún mi ni pé: ‘O ò gbọ́dọ̀ jẹun tàbí kí o mu omi, o ò sì gbọ́dọ̀ gba ọ̀nà tí o gbà lọ pa dà.’”
10 Torí náà, ó gba ọ̀nà míì lọ, kò sì gba ọ̀nà tó gbà wá sí Bẹ́tẹ́lì pa dà.
11 Wòlíì àgbà kan wà tó ń gbé ní Bẹ́tẹ́lì, àwọn ọmọ rẹ̀ wá sílé, wọ́n sì ròyìn gbogbo ohun tí èèyàn Ọlọ́run tòótọ́ ṣe lọ́jọ́ náà ní Bẹ́tẹ́lì fún un àti ọ̀rọ̀ tó sọ fún ọba. Lẹ́yìn tí wọ́n sọ gbogbo rẹ̀ fún bàbá wọn,
12 bàbá wọn béèrè lọ́wọ́ wọn pé: “Ọ̀nà wo ni ó gbà lọ?” Torí náà, àwọn ọmọ rẹ̀ fi ọ̀nà tí èèyàn Ọlọ́run tòótọ́, tó wá láti Júdà, gbà lọ hàn án.
13 Ó wá sọ fún àwọn ọmọ rẹ̀ pé: “Ẹ bá mi di ohun tí wọ́n fi ń jókòó mọ́ kẹ́tẹ́kẹ́tẹ́.” Wọ́n bá a di ohun ti wọ́n fi ń jókòó mọ́ kẹ́tẹ́kẹ́tẹ́, ó sì gùn ún.
14 Ó wá èèyàn Ọlọ́run tòótọ́ náà lọ, ó sì rí i tó jókòó lábẹ́ igi ńlá kan. Ni ó bá béèrè lọ́wọ́ rẹ̀ pé: “Ṣé ìwọ ni èèyàn Ọlọ́run tòótọ́ tó wá láti Júdà?” Ó fèsì pé: “Èmi ni.”
15 Ó sọ fún un pé: “Jẹ́ ká jọ lọ sílé, kí o lè jẹun.”
16 Àmọ́ ó sọ pé: “Mi ò lè bá ọ pa dà tàbí kí n ṣe ohun tí o sọ, bẹ́ẹ̀ ni mi ò ní jẹun tàbí kí n mu omi pẹ̀lú rẹ ní ibí yìí.
17 Nítorí ohun tí Jèhófà sọ fún mi ni pé, ‘O ò gbọ́dọ̀ jẹun tàbí kí o mu omi níbẹ̀. O ò sì gbọ́dọ̀ gba ọ̀nà tí o gbà lọ pa dà.’”
18 Ni ó bá sọ fún un pé: “Wòlíì bíi tìẹ ni èmi náà, áńgẹ́lì kan sọ ọ̀rọ̀ Jèhófà fún mi pé, ‘Ní kó bá ọ pa dà sílé, kí ó lè jẹun, kí ó sì mu omi.’” (Ó tàn án jẹ.)
19 Nítorí náà, ó bá a pa dà lọ kí ó lè jẹun, kí ó sì mu omi.
20 Bí wọ́n ti jókòó nídìí tábìlì, Jèhófà bá wòlíì tí ó mú un pa dà wá sọ̀rọ̀,
21 ó pe èèyàn Ọlọ́run tòótọ́ tí ó wá láti Júdà, ó sì sọ pé, “Ohun tí Jèhófà sọ nìyí: ‘Nítorí pé o kọ ìtọ́ni Jèhófà, o kò sì pa àṣẹ Jèhófà Ọlọ́run rẹ mọ́,
22 ṣùgbọ́n o pa dà lọ, kí o lè jẹun, kí o sì mu omi ní ibi tí ó sọ fún ọ pé, “Má jẹun, má sì mu omi,” wọn ò ní sin òkú rẹ sí ibi tí wọ́n sin àwọn baba ńlá rẹ sí.’”
23 Lẹ́yìn tí èèyàn Ọlọ́run tòótọ́ náà jẹun tán, tí ó sì mu, wòlíì àgbà náà de ohun tí wọ́n fi ń jókòó mọ́ kẹ́tẹ́kẹ́tẹ́ fún wòlíì tí ó mú pa dà wá.
24 Lẹ́yìn náà, èèyàn Ọlọ́run tòótọ́ náà bọ́ sọ́nà, àmọ́ kìnnìún kan yọ sí i lójú ọ̀nà, ó sì pa á. Òkú rẹ̀ wà lójú ọ̀nà, kẹ́tẹ́kẹ́tẹ́ tí ó gùn sì dúró lẹ́gbẹ̀ẹ́ rẹ̀; kìnnìún náà sì dúró lẹ́gbẹ̀ẹ́ òkú náà.
25 Àwọn èèyàn tó ń kọjá rí òkú náà lójú ọ̀nà àti kìnnìún tó dúró lẹ́gbẹ̀ẹ́ òkú náà. Wọ́n wọ inú ìlú tí wòlíì àgbà náà ń gbé, wọ́n sì ròyìn ìṣẹ̀lẹ̀ náà.
26 Nígbà tí wòlíì tí ó mú un pa dà láti ojú ọ̀nà gbọ́ ohun tó ṣẹlẹ̀, lẹ́sẹ̀kẹsẹ̀, ó sọ pé: “Èèyàn Ọlọ́run tòótọ́ tó kọ ìtọ́ni Jèhófà ni; ìdí nìyẹn tí Jèhófà ṣe fi í lé kìnnìún lọ́wọ́ láti ṣe é léṣe, kí ó sì pa á, gẹ́gẹ́ bí ọ̀rọ̀ tí Jèhófà sọ fún un.”
27 Ó wá sọ fún àwọn ọmọ rẹ̀ pé: “Ẹ bá mi de ohun tí wọ́n fi ń jókòó mọ́ kẹ́tẹ́kẹ́tẹ́.” Torí náà, wọ́n bá a dè é mọ́ ọn.
28 Lẹ́yìn náà, ó bọ́ sọ́nà, ó sì rí òkú náà lójú ọ̀nà pẹ̀lú kẹ́tẹ́kẹ́tẹ́ àti kìnnìún tó dúró lẹ́gbẹ̀ẹ́ rẹ̀. Kìnnìún náà kò jẹ òkú náà, bẹ́ẹ̀ sì ni kò ṣe kẹ́tẹ́kẹ́tẹ́ náà léṣe.
29 Wòlíì náà gbé òkú èèyàn Ọlọ́run tòótọ́ náà sórí kẹ́tẹ́kẹ́tẹ́, ó sì gbé e pa dà wá sí ìlú rẹ̀ láti ṣọ̀fọ̀ rẹ̀, kí ó sì sin ín.
30 Torí náà, ó sin òkú náà sínú ibojì ti ara rẹ̀, wọ́n sì ń sunkún nítorí rẹ̀, wọ́n ń sọ pé: “Ó mà ṣe o, arákùnrin mi!”
31 Lẹ́yìn tí ó sin ín, ó sọ fún àwọn ọmọ rẹ̀ pé: “Nígbà tí mo bá kú, ibi tí mo sin èèyàn Ọlọ́run tòótọ́ yìí sí ni kí ẹ sin mí sí. Ẹ̀gbẹ́ egungun rẹ̀ ni kí ẹ kó egungun mi sí.
32 Ó dájú pé ọ̀rọ̀ Jèhófà tí wòlíì náà kéde sórí pẹpẹ tó wà ní Bẹ́tẹ́lì àti sórí gbogbo àwọn ilé ìjọsìn tó wà lórí àwọn ibi gíga ní àwọn ìlú Samáríà máa ṣẹ.”
33 Kódà lẹ́yìn tí nǹkan yìí ṣẹlẹ̀, Jèróbóámù kò yí pa dà kúrò nínú ọ̀nà búburú rẹ̀, ńṣe ló ń yan ẹnikẹ́ni lára àwọn èèyàn náà láti fi ṣe àlùfáà ní àwọn ibi gíga. Ẹni tí ó bá wù ú ló máa ń fi ṣe àlùfáà, á sì sọ pé: “Jẹ́ kó di ọ̀kan lára àwọn àlùfáà ibi gíga.”
34 Ẹ̀ṣẹ̀ agbo ilé Jèróbóámù yìí ló yọrí sí ìparun wọn, tí wọ́n sì pa rẹ́ kúrò lórí ilẹ̀.
17 Nígbà náà, Èlíjà ará Tíṣíbè, tó ń gbé ní Gílíádì sọ fún Áhábù pé: “Bí Jèhófà Ọlọ́run Ísírẹ́lì tí mò ń sìn ti wà láàyè, kò ní sí òjò tàbí ìrì ní àwọn ọdún tó ń bọ̀, àfi nípa ọ̀rọ̀ mi!”
2 Jèhófà bá a sọ̀rọ̀, ó ní:
3 “Kúrò ní ibí yìí, kí o forí lé ìlà oòrùn, kí o sì fara pa mọ́ sí Àfonífojì Kérítì, tó wà ní ìlà oòrùn Jọ́dánì.
4 Kí o máa mu omi láti inú odò tó wà níbẹ̀, màá sì pàṣẹ fún àwọn ẹyẹ ìwò pé kí wọ́n máa gbé oúnjẹ wá fún ọ níbẹ̀.”
5 Lẹ́sẹ̀kẹsẹ̀, ó lọ, ó sì ṣe ohun tí Jèhófà sọ; ó lọ sí Àfonífojì Kérítì tó wà ní ìlà oòrùn Jọ́dánì, ó sì dúró síbẹ̀.
6 Àwọn ẹyẹ ìwò ń gbé búrẹ́dì àti ẹran wá fún un ní àárọ̀, wọ́n tún ń gbé búrẹ́dì àti ẹran wá fún un ní ìrọ̀lẹ́, ó sì ń mu omi láti inú odò náà.
7 Àmọ́ lẹ́yìn ọjọ́ mélòó kan, odò náà gbẹ torí pé òjò ò rọ̀ ní ilẹ̀ náà.
8 Jèhófà bá a sọ̀rọ̀, ó ní:
9 “Dìde, lọ sí Sáréfátì, ti Sídónì, kí o sì máa gbé ibẹ̀. Wò ó! Màá pàṣẹ fún opó kan níbẹ̀, pé kí ó máa gbé oúnjẹ wá fún ọ.”
10 Torí náà, ó dìde, ó sì lọ sí Sáréfátì. Nígbà tó dé ẹnu ọ̀nà ìlú náà, opó kan wà níbẹ̀ tó ń ṣa igi jọ. Torí náà, ó pè é, ó sì sọ pé: “Jọ̀wọ́, bá mi fi ife bu omi díẹ̀ wá kí n mu.”
11 Bí ó ṣe ń lọ bù ú wá, ó pè é, ó sì sọ pé: “Jọ̀wọ́, bá mi mú búrẹ́dì díẹ̀ bọ̀.”
12 Obìnrin náà wá sọ pé: “Bí Jèhófà Ọlọ́run rẹ ti wà láàyè, mi ò ní búrẹ́dì kankan, àfi ẹ̀kúnwọ́ ìyẹ̀fun nínú ìkòkò àti òróró díẹ̀ nínú ìṣà kékeré. Ńṣe ni mò ń ṣa igi díẹ̀ jọ, kí n lè wọlé lọ ṣe nǹkan díẹ̀ fún èmi àti ọmọ mi. Lẹ́yìn tí a bá ti jẹ ẹ́ tán, a ò ní nǹkan míì, ikú ló kàn.”
13 Ni Èlíjà bá sọ fún un pé: “Má bẹ̀rù. Wọlé lọ, kí o sì ṣe bí o ṣe sọ. Àmọ́ kọ́kọ́ bá mi fi ohun tó wà nílẹ̀ ṣe búrẹ́dì ribiti kékeré kan, kí o sì gbé e wá fún mi. Lẹ́yìn náà, o lè wá ṣe nǹkan kan fún ìwọ àti ọmọ rẹ.
14 Nítorí ohun tí Jèhófà Ọlọ́run Ísírẹ́lì sọ nìyí: ‘Ìyẹ̀fun kò ní tán nínú ìkòkò náà, òróró ò sì ní gbẹ nínú ìṣà kékeré náà títí di ọjọ́ tí Jèhófà yóò rọ òjò sórí ilẹ̀.’”
15 Nítorí náà, ó lọ, ó sì ṣe ohun tí Èlíjà sọ, ọ̀pọ̀ ọjọ́ ni obìnrin náà àti agbo ilé rẹ̀ pẹ̀lú Èlíjà fi rí oúnjẹ jẹ.
16 Ìyẹ̀fun kò tán nínú ìkòkò náà, òróró kò sì gbẹ nínú ìṣà kékeré náà, bí ọ̀rọ̀ tí Jèhófà gbẹnu Èlíjà sọ.
17 Lẹ́yìn nǹkan wọ̀nyí, ọmọ obìnrin tí ó ni ilé náà ṣàìsàn, àìsàn tó ṣe é sì le débi pé kò lè mí mọ́.
18 Ni ó bá sọ fún Èlíjà pé: “Kí ni mo ṣe fún ọ, ìwọ èèyàn Ọlọ́run tòótọ́? Ṣé o wá rán mi létí ẹ̀ṣẹ̀ tí mo dá, kí o sì pa mí lọ́mọ ni?”
19 Àmọ́, ó sọ fún un pé: “Gbé ọmọ rẹ fún mi.” Nígbà náà, ó gbà á lọ́wọ́ rẹ̀, ó gbé e lọ sí yàrá orí òrùlé, níbi tó ń gbé, ó sì tẹ́ ẹ sórí ibùsùn rẹ̀.
20 Ó ké pe Jèhófà pé: “Jèhófà Ọlọ́run mi, ṣé wàá tún mú àjálù bá opó tí mò ń gbé lọ́dọ̀ rẹ̀ ni, tí o fi jẹ́ kí ọmọ rẹ̀ kú?”
21 Lẹ́yìn náà, ó nà sórí ọmọ náà ní ìgbà mẹ́ta, ó sì ké pe Jèhófà pé: “Jèhófà Ọlọ́run mi, jọ̀wọ́, mú kí ẹ̀mí ọmọ yìí sọ jí.”
22 Jèhófà gbọ́ ẹ̀bẹ̀ Èlíjà, ẹ̀mí ọmọ náà sọ jí, ó sì yè.
23 Èlíjà gbé ọmọ náà, ó gbé e sọ̀ kalẹ̀ láti yàrá orí òrùlé wá sínú ilé, ó sì gbé e fún ìyá rẹ̀; Èlíjà wá sọ pé: “Wò ó, ọmọ rẹ yè.”
24 Obìnrin náà wá sọ fún Èlíjà pé: “Mo ti wá mọ̀ báyìí pé èèyàn Ọlọ́run ni ọ́ lóòótọ́ àti pé ọ̀rọ̀ Jèhófà tó wà lẹ́nu rẹ jẹ́ òótọ́.”
21 Lẹ́yìn nǹkan wọ̀nyí, ọ̀ràn kan ṣẹlẹ̀ tó dá lórí ọgbà àjàrà Nábótì ará Jésírẹ́lì. Ọgbà náà wà ní Jésírẹ́lì lẹ́gbẹ̀ẹ́ ààfin Áhábù ọba Samáríà.
2 Áhábù sọ fún Nábótì pé: “Fún mi ní ọgbà àjàrà rẹ kí n lè fi ṣe ibi tí màá máa gbin nǹkan sí torí pé ẹ̀gbẹ́ ilé mi ló wà. Màá fún ọ ní ọgbà àjàrà tí ó dára ju ìyẹn lọ láti fi rọ́pò rẹ̀. Tí o bá sì fẹ́, màá fún ọ ní owó rẹ̀.”
3 Àmọ́ Nábótì sọ fún Áhábù pé: “Jèhófà ò ní fẹ́ gbọ́ rárá pé mo fi ogún àwọn baba ńlá mi fún ọ.”
4 Torí náà, Áhábù wá sínú ilé rẹ̀, ó dì kunkun, ó sì dorí kodò nítorí èsì tí Nábótì ará Jésírẹ́lì fún un, nígbà tó sọ pé: “Mi ò ní fún ọ ní ogún àwọn baba ńlá mi.” Ó wá dùbúlẹ̀ sórí ibùsùn rẹ̀, ó gbé ojú sẹ́gbẹ̀ẹ́ kan, ó kọ̀, kò jẹun.
5 Jésíbẹ́lì ìyàwó rẹ̀ wá sọ́dọ̀ rẹ̀, ó sì béèrè lọ́wọ́ rẹ̀ pé: “Kí ló dé tí inú rẹ fi bà jẹ́ débi pé o ò jẹun?”
6 Ó dá a lóhùn pé: “Torí mo sọ fún Nábótì ará Jésírẹ́lì pé, ‘Fún mi ní ọgbà àjàrà rẹ kí n san owó rẹ̀. Tí o bá sì fẹ́, jẹ́ kí n fún ọ ní ọgbà àjàrà míì dípò rẹ̀.’ Àmọ́, ó sọ pé, ‘Mi ò ní fún ọ ní ọgbà àjàrà mi.’”
7 Jésíbẹ́lì ìyàwó rẹ̀ sọ fún un pé: “Ìwọ kọ́ lò ń ṣàkóso lórí Ísírẹ́lì ni? Dìde, jẹun, kí o sì jẹ́ kí inú rẹ dùn. Màá fún ọ ní ọgbà àjàrà Nábótì ará Jésírẹ́lì.”
8 Torí náà, ó kọ àwọn lẹ́tà ní orúkọ Áhábù, ó gbé èdìdì ọba lé e, ó sì fi àwọn lẹ́tà náà ránṣẹ́ sí àwọn àgbààgbà àti àwọn èèyàn pàtàkì tó ń gbé ní ìlú Nábótì.
9 Ó kọ ọ́ sínú àwọn lẹ́tà náà pé: “Ẹ kéde ààwẹ̀, kí ẹ sì ní kí Nábótì jókòó sí iwájú gbogbo àwọn èèyàn náà.
10 Kí ẹ ní kí ọkùnrin méjì tí wọ́n jẹ́ aláìníláárí jókòó síwájú rẹ̀, kí wọ́n sì ta kò ó pé, ‘O ti sọ̀rọ̀ òdì sí Ọlọ́run àti sí ọba!’ Lẹ́yìn náà, kí ẹ mú un jáde, kí ẹ sì sọ ọ́ lókùúta pa.”
11 Torí náà, àwọn ọkùnrin ìlú rẹ̀, àwọn àgbààgbà àti àwọn èèyàn pàtàkì tó ń gbé ìlú rẹ̀ ṣe ohun tó wà nínú lẹ́tà tí Jésíbẹ́lì fi ránṣẹ́ sí wọn.
12 Wọ́n kéde ààwẹ̀, wọ́n sì ní kí Nábótì jókòó síwájú gbogbo àwọn èèyàn náà.
13 Ni méjì lára àwọn ọkùnrin aláìníláárí bá wọlé, wọ́n jókòó síwájú rẹ̀, wọ́n sì bẹ̀rẹ̀ sí í ta ko Nábótì níwájú àwọn èèyàn náà, wọ́n ní: “Nábótì ti sọ̀rọ̀ òdì sí Ọlọ́run àti sí ọba!” Lẹ́yìn náà, wọ́n mú un lọ sí ẹ̀yìn ìlú, wọ́n sì sọ ọ́ lókùúta pa.
14 Wọ́n wá ránṣẹ́ sí Jésíbẹ́lì pé: “A ti sọ Nábótì lókùúta pa.”
15 Gbàrà tí Jésíbẹ́lì gbọ́ pé wọ́n ti sọ Nábótì lókùúta pa, ó sọ fún Áhábù pé: “Dìde, lọ gba ọgbà àjàrà Nábótì ará Jésírẹ́lì, tí ó kọ̀ láti tà fún ọ, nítorí Nábótì kò sí láàyè mọ́. Ó ti kú.”
16 Bí Áhábù ṣe gbọ́ pé Nábótì ti kú, ó dìde, ó sì lọ sí ọgbà àjàrà Nábótì ará Jésírẹ́lì láti gbà á.
17 Àmọ́ Jèhófà bá Èlíjà ará Tíṣíbè sọ̀rọ̀, ó ní:
18 “Dìde, lọ pàdé Áhábù ọba Ísírẹ́lì tó wà ní Samáríà. Ó wà nínú ọgbà àjàrà Nábótì, níbi tí ó ti lọ gbà á.
19 Kí o sọ fún un pé, ‘Ohun tí Jèhófà sọ nìyí: “O ti pa ọkùnrin yìí o sì ti sọ nǹkan ìní rẹ̀ di tìrẹ, àbí?”’ Kí o wá sọ fún un pé, ‘Ohun tí Jèhófà sọ nìyí: “Ibi tí àwọn ajá ti lá ẹ̀jẹ̀ Nábótì, ni àwọn ajá ti máa lá ẹ̀jẹ̀ rẹ.”’”
20 Áhábù sọ fún Èlíjà pé: “O ti wá mi kàn, ìwọ ọ̀tá mi!” Ó dáhùn pé: “Mo ti wá ọ kàn. ‘Nítorí o ti pinnu láti máa ṣe ohun tó burú lójú Jèhófà,
21 màá mú àjálù bá ọ, màá gbá ọ dà nù bí ẹni gbálẹ̀, màá sì pa gbogbo ọkùnrin ilé Áhábù run, títí kan àwọn aláìní àti àwọn aláìníláárí ní Ísírẹ́lì.
22 Màá sì ṣe ilé rẹ bí ilé Jèróbóámù ọmọ Nébátì àti bí ilé Bááṣà ọmọ Áhíjà, nítorí o ti mú mi bínú, o sì ti mú kí Ísírẹ́lì ṣẹ̀.’
23 Ní ti Jésíbẹ́lì, Jèhófà sọ pé: ‘Àwọn ajá ló máa jẹ Jésíbẹ́lì lórí ilẹ̀ tó wà ní Jésírẹ́lì.
24 Èèyàn Áhábù èyíkéyìí tí ó bá kú sí ìlú ni àwọn ajá yóò jẹ, èyí tí ó bá sì kú sí pápá ni àwọn ẹyẹ ojú ọ̀run yóò jẹ.
25 Ó dájú pé kò sí ẹni tó dà bí Áhábù, ẹni tó ti pinnu láti máa ṣe ohun tó burú lójú Jèhófà, ẹni tí Jésíbẹ́lì ìyàwó rẹ̀ ń tì gbọ̀n-ọ́n gbọ̀n-ọ́n.
26 Ó hùwà ìríra tó burú jáì, torí ó tẹ̀ lé àwọn òrìṣà ẹ̀gbin, bí gbogbo àwọn Ámórì ti ṣe, àwọn tí Jèhófà lé jáde kúrò níwájú àwọn ọmọ Ísírẹ́lì.’”
27 Bí Áhábù ṣe gbọ́ ọ̀rọ̀ wọ̀nyí, ó fa ẹ̀wù ara rẹ̀ ya, ó sì gbé aṣọ ọ̀fọ̀ wọ̀; ó gbààwẹ̀, ó ń sùn lórí aṣọ ọ̀fọ̀, ó sì ń rìn kiri nínú ìbànújẹ́.
28 Nígbà náà, Jèhófà bá Èlíjà ará Tíṣíbè sọ̀rọ̀, ó ní:
29 “Ṣé o rí bí Áhábù ṣe rẹ ara rẹ̀ sílẹ̀ nítorí mi? Torí pé ó rẹ ara rẹ̀ sílẹ̀ níwájú mi, mi ò ní mú àjálù náà wá nígbà ayé rẹ̀. Ìgbà ayé ọmọ rẹ̀ ni màá mú àjálù náà wá sórí ilé rẹ̀.”
5 Ọkùnrin olókìkí kan wà tó ń jẹ́ Náámánì, òun ni olórí ọmọ ogun ọba Síríà, ẹni ńlá ni lójú olúwa rẹ̀ nítorí pé ipasẹ̀ rẹ̀ ni Jèhófà fi mú kí Síríà ṣẹ́gun. Jagunjagun tó lákíkanjú ni, bó tilẹ̀ jẹ́ pé adẹ́tẹ̀ ni.
2 Ìgbà kan wà tí àwọn ará Síríà lọ kó ohun ìní àwọn èèyàn, wọ́n mú ọmọbìnrin kékeré kan lẹ́rú láti ilẹ̀ Ísírẹ́lì, ó sì di ìránṣẹ́ ìyàwó Náámánì.
3 Ó sọ fún ọ̀gá rẹ̀ obìnrin pé: “Ká ní olúwa mi lè lọ rí wòlíì tó wà ní Samáríà ni! Ó máa wo ẹ̀tẹ̀ rẹ̀ sàn.”
4 Torí náà, ó lọ fi ohun tí ọmọbìnrin ará Ísírẹ́lì náà sọ tó olúwa rẹ̀ létí.
5 Nígbà náà, ọba Síríà sọ pé: “Ó yá, gbéra! Màá fi lẹ́tà kan rán ọ sí ọba Ísírẹ́lì.” Nítorí náà, ó lọ, ó kó tálẹ́ńtì fàdákà mẹ́wàá àti ẹgbẹ̀rún mẹ́fà (6,000) ẹyọ wúrà àti ìpààrọ̀ aṣọ mẹ́wàá dání.
6 Ó mú lẹ́tà náà wá fún ọba Ísírẹ́lì, lẹ́tà náà kà báyìí pé: “Mo rán ìránṣẹ́ mi Náámánì sí ọ pẹ̀lú lẹ́tà yìí, kí o lè wo ẹ̀tẹ̀ rẹ̀ sàn.”
7 Gbàrà tí ọba Ísírẹ́lì ka lẹ́tà náà, ó fa aṣọ rẹ̀ ya, ó sì sọ pé: “Ṣé Ọlọ́run ni mí, tí màá lè pani, tí màá sì lè dáni sí? Nítorí ọba Síríà rán ọkùnrin yìí sí mi pé kí n wo ẹ̀tẹ̀ rẹ̀ sàn! Àbí ẹ̀yin náà ò rí i pé wàhálà ló ń wá.”
8 Àmọ́ nígbà tí Èlíṣà, èèyàn Ọlọ́run tòótọ́ gbọ́ pé ọba Ísírẹ́lì ti fa aṣọ rẹ̀ ya, ní kíá, ó ránṣẹ́ sí ọba pé: “Kí ló dé tí o fi fa aṣọ rẹ ya? Jọ̀ọ́, jẹ́ kó wá sọ́dọ̀ mi, kó lè mọ̀ pé wòlíì kan wà ní Ísírẹ́lì.”
9 Nítorí náà, Náámánì wá, tòun ti àwọn ẹṣin àti àwọn kẹ̀kẹ́ ogun rẹ̀, ó sì dúró lẹ́nu ọ̀nà ilé Èlíṣà.
10 Àmọ́, Èlíṣà ní kí ìránṣẹ́ kan lọ sọ fún un pé: “Lọ wẹ̀ nígbà méje ní odò Jọ́dánì, ara rẹ á pa dà sí bó ṣe wà tẹ́lẹ̀, wàá sì mọ́.”
11 Náámánì bá bínú, ó sì yíjú pa dà, ó ní: “Ohun tí mo rò ni pé, ‘Á jáde wá bá mi, á dúró níbí yìí, á sì pe orúkọ Jèhófà Ọlọ́run rẹ̀ bó ṣe ń gbé ọwọ́ rẹ̀ síwá-sẹ́yìn lórí ẹ̀tẹ̀ náà láti wò ó sàn.’
12 Ṣé Ábánà àti Fápárì, àwọn odò Damásíkù, kò dára ju gbogbo omi Ísírẹ́lì ni? Ṣé mi ò lè wẹ̀ nínú wọn kí n sì mọ́ ni?” Bó ṣe yíjú pa dà nìyẹn, ó sì ń bínú lọ.
13 Àwọn ìránṣẹ́ rẹ̀ wá bá a, wọ́n sì sọ pé: “Bàbá mi, ká ní ohun ńlá kan ni wòlíì náà sọ fún ọ pé kí o ṣe, ṣé o ò ní ṣe é ni? Ká má ṣẹ̀ṣẹ̀ wá sọ ti ohun kékeré tó sọ fún ọ yìí pé, ‘Wẹ̀, kí o sì mọ́’?”
14 Ni ó bá lọ síbẹ̀, ó sì ri ara rẹ̀ bọ inú odò Jọ́dánì ní ìgbà méje gẹ́gẹ́ bí èèyàn Ọlọ́run tòótọ́ ti sọ. Lẹ́yìn náà, ara rẹ̀ pa dà sí bó ṣe wà tẹ́lẹ̀, ó rí bí ara ọmọ kékeré, ó sì mọ́.
15 Lẹ́yìn náà, ó pa dà lọ sọ́dọ̀ èèyàn Ọlọ́run tòótọ́, òun pẹ̀lú gbogbo àwọn tó tẹ̀ lé e, ó dúró níwájú rẹ̀, ó sì sọ pé: “Mo ti wá mọ̀ báyìí pé kò sí Ọlọ́run níbikíbi láyé, àfi ní Ísírẹ́lì. Jọ̀ọ́, gba ẹ̀bùn yìí lọ́wọ́ ìránṣẹ́ rẹ.”
16 Àmọ́ Èlíṣà sọ pé: “Bí Jèhófà tí mò ń sìn ti wà láàyè, mi ò ní gbà á.” Ó ń rọ̀ ọ́ pé kó gbà á, ṣùgbọ́n ó kọ̀ ọ́.
17 Níkẹyìn, Náámánì sọ pé: “Tí o kò bá gbà á, jọ̀ọ́, jẹ́ kí wọ́n bu erùpẹ̀ ilẹ̀ yìí tí ó tó ẹrù kẹ́tẹ́kẹ́tẹ́ méjì fún ìránṣẹ́ rẹ, torí ìránṣẹ́ rẹ kò ní rú ẹbọ sísun tàbí ẹbọ sí ọlọ́run kankan mọ́, àfi Jèhófà.
18 Àmọ́, kí Jèhófà dárí ji ìránṣẹ́ rẹ nínú ohun kan ṣoṣo yìí: Nígbà tí olúwa mi bá lọ sí ilé Rímónì láti forí balẹ̀ níbẹ̀, ó máa ń fara tì mí, torí náà mo ní láti forí balẹ̀ ní ilé Rímónì. Kí Jèhófà jọ̀ọ́ dárí ji ìránṣẹ́ rẹ nígbà tí mo bá forí balẹ̀ ní ilé Rímónì.”
19 Èlíṣà bá sọ fún un pé: “Máa lọ ní àlàáfíà.” Lẹ́yìn tó ti kúrò lọ́dọ̀ rẹ̀, tó sì ti rìn jìnnà díẹ̀,
20 Géhásì, ìránṣẹ́ Èlíṣà èèyàn Ọlọ́run tòótọ́ sọ lọ́kàn ara rẹ̀ pé: ‘Ṣé bí ọ̀gá mi á ṣe jẹ́ kí Náámánì ará Síríà yìí lọ láìgba ohun tó mú wá nìyẹn? Bí Jèhófà ti wà láàyè, màá sá tẹ̀ lé e, màá sì gba nǹkan kan lọ́wọ́ rẹ̀.’
21 Torí náà, Géhásì sá tẹ̀ lé Náámánì. Nígbà tí Náámánì rí i pé ẹnì kan ń sáré tẹ̀ lé òun, ó sọ̀ kalẹ̀ lórí kẹ̀kẹ́ ẹṣin rẹ̀ láti pàdé rẹ̀, ó sì sọ pé: “Ṣé àlàáfíà ni?”
22 Ó fèsì pé: “Àlàáfíà ni. Ọ̀gá mi ló rán mi, ó ní, ‘Wò ó! Àwọn ọ̀dọ́kùnrin méjì lára àwọn ọmọ wòlíì ṣẹ̀ṣẹ̀ dé sọ́dọ̀ mi láti agbègbè olókè Éfúrémù. Jọ̀ọ́, fún wọn ní tálẹ́ńtì fàdákà kan àti ìpààrọ̀ aṣọ méjì.’”
23 Náámánì wá sọ pé: “Ó yá, kó tálẹ́ńtì méjì.” Ó ń rọ̀ ọ́, ó sì di tálẹ́ńtì fàdákà méjì sínú àpò méjì pẹ̀lú ìpààrọ̀ aṣọ méjì, ó gbé wọn fún méjì lára àwọn ìránṣẹ́ rẹ̀, wọ́n sì ń gbé e lọ níwájú rẹ̀.
24 Nígbà tó dé Ófélì, ó gbà á lọ́wọ́ wọn, ó kó wọn sínú ilé, ó sì ní kí àwọn ọkùnrin náà máa lọ. Lẹ́yìn tí wọ́n ti lọ,
25 ó wọlé, ó sì dúró lẹ́gbẹ̀ẹ́ ọ̀gá rẹ̀. Èlíṣà wá béèrè lọ́wọ́ rẹ̀ pé: “Ibo lo ti ń bọ̀, Géhásì?” Àmọ́, ó dáhùn pé: “Ìránṣẹ́ rẹ ò lọ síbì kankan.”
26 Èlíṣà bá sọ fún un pé: “Ṣé o rò pé mi ò máa fọkàn bá ọ lọ nígbà tí ọkùnrin náà sọ̀ kalẹ̀ lórí kẹ̀kẹ́ ẹṣin rẹ̀ láti pàdé rẹ? Ṣé àkókò yìí ló yẹ kéèyàn gba fàdákà tàbí àwọn aṣọ tàbí àwọn oko ólífì tàbí àwọn ọgbà àjàrà tàbí àgùntàn tàbí màlúù tàbí àwọn ìránṣẹ́ lọ́kùnrin àti lóbìnrin?
27 Ní báyìí, ẹ̀tẹ̀ Náámánì yóò lẹ̀ mọ́ ìwọ àti àtọmọdọ́mọ rẹ títí láé.” Lójú ẹsẹ̀, ó di adẹ́tẹ̀, ẹ̀tẹ̀ rẹ̀ funfun bíi yìnyín, ó sì jáde kúrò níwájú rẹ̀.
7 Nígbà náà, Èlíṣà sọ pé, “Ẹ gbọ́ ọ̀rọ̀ Jèhófà. Ohun tí Jèhófà sọ nìyí: ‘Ní ìwòyí ọ̀la, òṣùwọ̀n síà ìyẹ̀fun kíkúnná yóò di ṣékélì kan, òṣùwọ̀n síà méjì ọkà bálì yóò sì di ṣékélì kan ní ẹnubodè Samáríà.’”
2 Ni olùrànlọ́wọ́ ọ̀gágun, ẹni tí ọba fọkàn tán bá dá èèyàn Ọlọ́run tòótọ́ lóhùn pé: “Ká tiẹ̀ ní Jèhófà ṣí ibú omi ojú ọ̀run sílẹ̀, ṣé irú nǹkan yìí lè ṣẹlẹ̀?” Èlíṣà dáhùn pé: “Wàá fi ojú ara rẹ rí i, ṣùgbọ́n o ò ní jẹ nínú rẹ̀.”
3 Àwọn adẹ́tẹ̀ mẹ́rin kan wà ní ibi àtiwọ ẹnubodè ìlú, wọ́n sì sọ fún ara wọn pé: “Kí nìdí tí a fi máa jókòó síbí títí a ó fi kú?
4 Tí a bá ní ká wọnú ìlú nígbà tí ìyàn ṣì mú nínú ìlú, ibẹ̀ la máa kú sí. Tí a bá sì jókòó síbí, a ṣì máa kú. Torí náà, ẹ jẹ́ ká lọ sí ibùdó àwọn ará Síríà. Tí wọ́n bá dá ẹ̀mí wa sí, a ò ní kú, ṣùgbọ́n tí wọ́n bá pa wá, a kú náà nìyẹn.”
5 Ni wọ́n bá dìde nígbà tí ilẹ̀ ti ṣú, wọ́n sì wọ ibùdó àwọn ará Síríà. Nígbà tí wọ́n dé ẹ̀yìn ibùdó àwọn ará Síríà, kò sí ẹnì kankan níbẹ̀.
6 Jèhófà ti mú kí ibùdó àwọn ará Síríà gbọ́ ìró àwọn kẹ̀kẹ́ ogun, ìró àwọn ẹṣin àti ti ọ̀pọ̀lọpọ̀ ọmọ ogun. Torí náà, wọ́n sọ fún ara wọn pé: “Ẹ wò ó! Ọba Ísírẹ́lì ti háyà àwọn ọba àwọn ọmọ Hétì àti àwọn ọba Íjíbítì láti wá gbéjà kò wá!”
7 Lẹ́sẹ̀kẹsẹ̀, wọ́n dìde, wọ́n sì sá lọ nígbà tí ilẹ̀ ti ṣú, wọ́n fi àwọn àgọ́ wọn àti àwọn ẹṣin wọn àti àwọn kẹ́tẹ́kẹ́tẹ́ wọn sílẹ̀, gbogbo ibùdó náà wà bó ṣe wà, wọ́n sì sá lọ nítorí ẹ̀mí wọn.
8 Nígbà tí àwọn adẹ́tẹ̀ yìí dé ẹ̀yìn ibùdó náà, wọ́n wọnú àgọ́ kan, wọ́n bẹ̀rẹ̀ sí í jẹ, wọ́n sì ń mu. Wọ́n kó fàdákà, wúrà àti aṣọ láti ibẹ̀, wọ́n sì lọ kó wọn pa mọ́. Lẹ́yìn náà, wọ́n pa dà wá, wọ́n wọnú àgọ́ míì, wọ́n kó àwọn nǹkan láti ibẹ̀, wọ́n sì lọ kó wọn pa mọ́.
9 Níkẹyìn, wọ́n sọ fún ara wọn pé: “Ohun tí à ń ṣe yìí kò dára. Ọjọ́ ìròyìn ayọ̀ lọjọ́ òní! Tí a bá dákẹ́, tí a sì dúró títí ilẹ̀ á fi mọ́, ìyà máa tọ́ sí wa. Torí náà, ẹ jẹ́ ká lọ ròyìn nǹkan yìí ní ilé ọba.”
10 Nítorí náà, wọ́n lọ, wọ́n pe àwọn aṣọ́bodè ìlú náà, wọ́n sì ròyìn fún wọn pé: “A wọnú ibùdó àwọn ará Síríà, àmọ́ kò sí ẹnì kankan níbẹ̀, a ò gbọ́ ìró èèyàn kankan. Àwọn ẹṣin àti àwọn kẹ́tẹ́kẹ́tẹ́ tí wọ́n dè mọ́lẹ̀ àti àwọn àgọ́ tó wà bí wọ́n ṣe wà nìkan la rí.”
11 Lẹ́sẹ̀kẹsẹ̀, àwọn aṣọ́bodè lọ ròyìn fún àwọn tó wà ní ilé ọba.
12 Ní kíá, ọba dìde lóru, ó sì sọ fún àwọn ìránṣẹ́ rẹ̀ pé: “Ẹ jọ̀ọ́, ẹ jẹ́ kí n sọ ohun tí àwọn ará Síríà fẹ́ ṣe sí wa fún yín. Wọ́n mọ̀ pé ebi ń pa wá, torí bẹ́ẹ̀ ni wọ́n ṣe kúrò ní ibùdó láti lọ fara pa mọ́ ní pápá, wọ́n sọ pé, ‘Wọ́n máa jáde kúrò nínú ìlú, a ó mú wọn láàyè, a ó sì wọnú ìlú náà.’”
13 Ni ọ̀kan lára àwọn ìránṣẹ́ rẹ̀ bá sọ pé: “Jọ̀ọ́, jẹ́ kí àwọn ọkùnrin kan mú márùn-ún lára àwọn ẹṣin tó ṣẹ́ kù nínú ìlú. Wò ó! Ohun tó máa ṣẹlẹ̀ sí gbogbo àwọn èèyàn Ísírẹ́lì tó ṣẹ́ kù síbí náà ló máa ṣẹlẹ̀ sí wọn. Àbí kó jẹ́ pé, ohun tó ṣẹlẹ̀ sí àwọn èèyàn Ísírẹ́lì tó ti kú náà ló máa ṣẹlẹ̀ sí wọn. Torí náà, jẹ́ ká rán wọn, ká sì wo ohun tó máa ṣẹlẹ̀.”
14 Torí náà, wọ́n mú kẹ̀kẹ́ ẹṣin méjì pẹ̀lú àwọn ẹṣin, ọba sì rán wọn lọ sí ibùdó àwọn ará Síríà, ó sọ pé: “Ẹ lọ wò ó.”
15 Wọ́n tẹ̀ lé wọn títí dé Jọ́dánì, àwọn ẹ̀wù àti àwọn nǹkan èlò tí àwọn ará Síríà jù dà nù bí wọ́n ṣe ń sá lọ kíjokíjo kún gbogbo ojú ọ̀nà. Àwọn òjíṣẹ́ náà pa dà, wọ́n sì ròyìn fún ọba.
16 Àwọn èèyàn náà bá jáde lọ, wọ́n sì kó àwọn nǹkan tó wà ní ibùdó àwọn ará Síríà, tó fi jẹ́ pé òṣùwọ̀n síà ìyẹ̀fun kíkúnná di ṣékélì kan, òṣùwọ̀n síà méjì ọkà bálì sì di ṣékélì kan, gẹ́gẹ́ bí ọ̀rọ̀ Jèhófà.
17 Ọba ti yan olùrànlọ́wọ́ ọ̀gágun, ẹni tó fọkàn tán, láti máa bójú tó ẹnubodè, àmọ́ àwọn èèyàn náà tẹ̀ ẹ́ pa ní ẹnubodè, bí èèyàn Ọlọ́run tòótọ́ ṣe sọ fún ọba nígbà tó wá sọ́dọ̀ rẹ̀.
18 Ọ̀rọ̀ náà ṣẹ gẹ́lẹ́ bí èèyàn Ọlọ́run tòótọ́ ṣe sọ fún ọba pé: “Ní ìwòyí ọ̀la, òṣùwọ̀n síà méjì ọkà bálì yóò di ṣékélì kan, òṣùwọ̀n síà ìyẹ̀fun kíkúnná yóò sì di ṣékélì kan ní ẹnubodè Samáríà.”
19 Àmọ́ ohun tí olùrànlọ́wọ́ ọ̀gágun sọ fún èèyàn Ọlọ́run tòótọ́ ni pé: “Ká tiẹ̀ ní Jèhófà ṣí ibú omi ojú ọ̀run sílẹ̀, ṣé irú nǹkan yìí lè ṣẹlẹ̀?” Èlíṣà sì fún un lésì pé: “Wàá fi ojú ara rẹ rí i, ṣùgbọ́n o ò ní jẹ nínú rẹ̀.”
20 Ohun tó sì ṣẹlẹ̀ sí i gan-an nìyẹn, torí pé àwọn èèyàn náà tẹ̀ ẹ́ pa ní ẹnubodè.
9 Lẹ́yìn náà, wòlíì Èlíṣà pe ọ̀kan lára àwọn ọmọ wòlíì, ó sì sọ fún un pé: “Ká aṣọ rẹ mọ́ra, kí o sì yára mú ṣágo òróró yìí lọ sí Ramoti-gílíádì.
2 Tí o bá ti dé ibẹ̀, kí o wá Jéhù ọmọ Jèhóṣáfátì ọmọ Nímúṣì; wọlé lọ bá a, kí o ní kó dìde kúrò láàárín àwọn arákùnrin rẹ̀, kí o sì mú un lọ sínú yàrá inú lọ́hùn-ún.
3 Kí o mú ṣágo òróró náà, kí o sì dà á sí i lórí, kí o wá sọ pé, ‘Ohun tí Jèhófà sọ nìyí: “Mo fòróró yàn ọ́ ṣe ọba lórí Ísírẹ́lì.”’ Lẹ́yìn náà, ṣí ilẹ̀kùn, kí o sì tètè sá lọ.”
4 Torí náà, ìránṣẹ́ wòlíì náà bọ́ sọ́nà, ó sì forí lé Ramoti-gílíádì.
5 Nígbà tó dé ibẹ̀, àwọn olórí ọmọ ogun wà ní ìjókòó. Ló bá sọ pé: “Iṣẹ́ kan wà tí wọ́n ní kí n jẹ́ fún ọ, balógun.” Jéhù béèrè pé: “Èwo nínú wa?” Ó dáhùn pé: “Balógun, ìwọ ni.”
6 Nítorí náà, Jéhù dìde, ó wọnú ilé; ìránṣẹ́ náà da òróró sí i lórí, ó sì sọ fún un pé,“Ohun tí Jèhófà Ọlọ́run Ísírẹ́lì sọ nìyí: ‘Mo fòróró yàn ọ́ ṣe ọba lórí àwọn èèyàn Jèhófà, lórí Ísírẹ́lì.
7 Kí o pa àwọn ará ilé Áhábù olúwa rẹ, màá sì gbẹ̀san ẹ̀jẹ̀ àwọn ìránṣẹ́ mi wòlíì àti ti gbogbo ìránṣẹ́ Jèhófà tí Jésíbẹ́lì pa.
8 Gbogbo ilé Áhábù ló máa ṣègbé; màá sì pa gbogbo ọkùnrin ilé Áhábù run, títí kan àwọn aláìní àti àwọn aláìníláárí ní Ísírẹ́lì.
9 Màá ṣe ilé Áhábù bí ilé Jèróbóámù ọmọ Nébátì àti bí ilé Bááṣà ọmọ Áhíjà.
10 Ní ti Jésíbẹ́lì, àwọn ajá ló máa jẹ ẹ́ ní ilẹ̀ tó wà ní Jésírẹ́lì, ẹnì kankan ò ní sin ín.’” Ló bá ṣí ilẹ̀kùn, ó sì sá lọ.
11 Nígbà tí Jéhù pa dà sọ́dọ̀ àwọn ìránṣẹ́ olúwa rẹ̀, wọ́n béèrè lọ́wọ́ rẹ̀ pé: “Ṣé kò sí o? Kí nìdí tí ayírí yìí fi wá bá ọ?” Ó dá wọn lóhùn pé: “Ẹ̀yin náà mọ irú èèyàn tí ọkùnrin náà jẹ́, ẹ sì mọ ohun tí irú wọn máa ń sọ.”
12 Ṣùgbọ́n wọ́n sọ pé: “Irọ́ ni! Jọ̀ọ́, sòótọ́ fún wa.” Nígbà náà, ó sọ pé: “Báyìí-báyìí ló sọ fún mi, ó sì fi kún un pé, ‘Ohun tí Jèhófà sọ nìyí: “Mo fòróró yàn ọ́ ṣe ọba lórí Ísírẹ́lì.”’”
13 Ní kíá, kálukú mú aṣọ rẹ̀, wọ́n sì tẹ́ ẹ sórí àtẹ̀gùn kó lè gun orí rẹ̀, wọ́n fun ìwo, wọ́n sì sọ pé: “Jéhù ti di ọba!”
14 Lẹ́yìn náà, Jéhù ọmọ Jèhóṣáfátì ọmọ Nímúṣì dìtẹ̀ sí Jèhórámù. Ní àkókò yẹn, Jèhórámù àti gbogbo Ísírẹ́lì wà ní Ramoti-gílíádì, wọn ò sì dẹra nù nítorí Hásáẹ́lì ọba Síríà.
15 Nígbà tó yá, ọba Jèhórámù pa dà sí Jésírẹ́lì kó lè tọ́jú ọgbẹ́ tí àwọn ará Síríà dá sí i lára nígbà tó bá Hásáẹ́lì ọba Síríà jà. Ni Jéhù bá sọ pé: “Bí ẹ bá gbà pẹ̀lú mi, ẹ má ṣe jẹ́ kí ẹnikẹ́ni sá kúrò ní ìlú láti lọ ròyìn ní Jésírẹ́lì.”
16 Lẹ́yìn náà, Jéhù gun kẹ̀kẹ́ ẹṣin rẹ̀, ó sì lọ sí Jésírẹ́lì, torí ibẹ̀ ni Jèhórámù dùbúlẹ̀ sí pẹ̀lú ọgbẹ́ lára, Ahasáyà ọba Júdà sì wá wo Jèhórámù níbẹ̀.
17 Bí olùṣọ́ ṣe dúró sórí ilé gogoro tó wà ní Jésírẹ́lì, ó rí ọ̀gọ̀ọ̀rọ̀ àwọn ọkùnrin Jéhù tí wọ́n ń bọ̀. Ní kíá, ó sọ pé: “Mo rí ọ̀pọ̀ èèyàn tó ń bọ̀.” Jèhórámù bá sọ pé: “Mú agẹṣinjagun kan, kí o rán an lọ pàdé wọn, kó sì béèrè pé, ‘Ṣé àlàáfíà lẹ bá wá?’”
18 Torí náà, agẹṣin kan lọ pàdé rẹ̀, ó sì sọ pé: “Ọba ní kí n bi yín pé, ‘Ṣé àlàáfíà lẹ bá wá?’” Ṣùgbọ́n Jéhù sọ pé: “Ọ̀rọ̀ ‘àlàáfíà’ wo lò ń sọ? Bọ́ sẹ́yìn mi!” Olùṣọ́ wá ròyìn pé: “Òjíṣẹ́ náà dé ọ̀dọ̀ wọn, ṣùgbọ́n kò tíì pa dà.”
19 Nítorí náà, ó rán agẹṣin kejì jáde, nígbà tó dé ọ̀dọ̀ wọn, ó sọ pé: “Ọba ní kí n bi yín pé, ‘Ṣé àlàáfíà lẹ bá wá?’” Àmọ́ Jéhù sọ pé: “Ọ̀rọ̀ ‘àlàáfíà’ wo lò ń sọ? Bọ́ sẹ́yìn mi!”
20 Lẹ́yìn náà, olùṣọ́ ròyìn pé: “Ó dé ọ̀dọ̀ wọn, ṣùgbọ́n kò tíì pa dà, bó ṣe ń gun kẹ̀kẹ́ ẹṣin rẹ̀ sì dà bíi ti Jéhù ọmọ ọmọ Nímúṣì, nítorí eré àsápajúdé ló máa ń sá.”
21 Jèhórámù sọ pé: “Di kẹ̀kẹ́ ẹṣin!” Nítorí náà, wọ́n di kẹ̀kẹ́ ogun rẹ̀, Jèhórámù ọba Ísírẹ́lì àti Ahasáyà ọba Júdà sì jáde lọ, kálukú nínú kẹ̀kẹ́ ogun rẹ̀ láti pàdé Jéhù. Wọ́n bá a pàdé ní ilẹ̀ Nábótì ará Jésírẹ́lì.
22 Bí Jèhórámù ṣe rí Jéhù, ó sọ pé: “Ṣé àlàáfíà lo bá wá, Jéhù?” Àmọ́, ó sọ pé: “Àlàáfíà báwo, nígbà tó jẹ́ pé Jésíbẹ́lì ìyá rẹ kò jáwọ́ nínú ìṣekúṣe àti ọ̀pọ̀ iṣẹ́ àjẹ́ rẹ̀?”
23 Lójú ẹsẹ̀, Jèhórámù yíjú kẹ̀kẹ́ ẹṣin rẹ̀ pa dà kó lè sá lọ, ó sì sọ fún Ahasáyà pé: “Wọ́n ti tàn wá, Ahasáyà!”
24 Jéhù mú ọfà, ó sì ta á lu Jèhórámù ní àárín méjì ẹ̀yìn rẹ̀, ọfà náà jáde ní ọkàn rẹ̀, ó sì ṣubú sínú kẹ̀kẹ́ ogun rẹ̀.
25 Jéhù wá sọ fún Bídíkárì tó jẹ́ olùrànlọ́wọ́ rẹ̀ lójú ogun pé: “Gbé e, kí o sì jù ú sínú ilẹ̀ Nábótì ará Jésírẹ́lì. Rántí pé èmi pẹ̀lú rẹ jọ ń gun ẹṣin tẹ̀ lé Áhábù bàbá rẹ̀ nígbà tí Jèhófà fúnra rẹ̀ kéde ìdájọ́ lé e lórí pé:
26 ‘“Bí mo ṣe rí ẹ̀jẹ̀ Nábótì àti ẹ̀jẹ̀ àwọn ọmọ rẹ̀ lánàá,” ni Jèhófà wí, “màá san án pa dà fún ọ ní ilẹ̀ yìí kan náà,” ni Jèhófà wí.’ Torí náà, gbé e, kí o sì jù ú sórí ilẹ̀ náà gẹ́gẹ́ bí ọ̀rọ̀ tí Jèhófà sọ.”
27 Nígbà tí Ahasáyà ọba Júdà rí ohun tó ń ṣẹlẹ̀, ó sá gba ọ̀nà ilé ọgbà. (Lẹ́yìn náà, Jéhù lépa rẹ̀, ó sì sọ pé: “Ẹ pa òun náà!” Torí náà, wọ́n ṣe é léṣe nínú kẹ̀kẹ́ ẹṣin rẹ̀ bó ṣe ń lọ sí Gúrì tó wà lẹ́gbẹ̀ẹ́ Íbíléámù. Àmọ́ kò dúró títí ó fi sá dé Mẹ́gídò, ó sì kú síbẹ̀.
28 Lẹ́yìn ìyẹn, àwọn ìránṣẹ́ rẹ̀ fi kẹ̀kẹ́ ẹṣin gbé e lọ sí Jerúsálẹ́mù, wọ́n sì sin ín sí sàréè rẹ̀ pẹ̀lú àwọn baba ńlá rẹ̀ ní Ìlú Dáfídì.
29 Ọdún kọkànlá Jèhórámù ọmọ Áhábù ni Ahasáyà   di ọba lórí Júdà.)
30 Nígbà tí Jéhù dé Jésírẹ́lì, Jésíbẹ́lì gbọ́ pé ó ti dé. Torí náà, ó lé tìróò sójú, ó ṣe irun rẹ̀ lóge, ó sì bojú wolẹ̀ látojú fèrèsé.
31 Bí Jéhù ṣe ń gba ẹnubodè wọlé, Jésíbẹ́lì sọ pé: “Ǹjẹ́ ó dáa fún Símírì, ẹni tó pa olúwa rẹ̀?”
32 Bí Jéhù ṣe gbójú sókè wo fèrèsé náà, ó sọ pé: “Ta ló wà lẹ́yìn mi nínú yín? Ta ni?” Lẹ́sẹ̀kẹsẹ̀, àwọn méjì sí mẹ́ta tó jẹ́ òṣìṣẹ́ ààfin yọjú wò ó látòkè.
33 Ó sọ pé: “Ẹ jù ú sísàlẹ̀!” Torí náà, wọ́n jù ú sísàlẹ̀, lára ẹ̀jẹ̀ rẹ̀ sì ta sára ògiri àti sára àwọn ẹṣin, àwọn ẹṣin Jéhù sì tẹ̀ ẹ́ mọ́lẹ̀.
34 Lẹ́yìn náà, ó wọlé, ó jẹ, ó sì mu. Ó wá sọ pé: “Ẹ jọ̀ọ́, ẹ palẹ̀ obìnrin ẹni ègún yìí mọ́, kí ẹ sì sin ín. Ó ṣe tán, ọmọ ọba ni.”
35 Àmọ́ nígbà tí wọ́n fẹ́ lọ sin ín, agbárí rẹ̀ àti ẹsẹ̀ rẹ̀ pẹ̀lú àwọn àtẹ́lẹwọ́ rẹ̀ nìkan ló ṣẹ́ kù tí wọ́n rí.
36 Nígbà tí wọ́n pa dà tí wọ́n sì sọ fún un, ó sọ pé: “Ọ̀rọ̀ Jèhófà ló ṣẹ, èyí tó gbẹnu Èlíjà ará Tíṣíbè ìránṣẹ́ rẹ̀ sọ pé, ‘Orí ilẹ̀ tó wà ní Jésírẹ́lì ni àwọn ajá ti máa jẹ ẹran ara Jésíbẹ́lì.
37 Òkú Jésíbẹ́lì yóò sì di ajílẹ̀ lórí ilẹ̀ tó wà ní Jésírẹ́lì, tí ẹnikẹ́ni ò fi ní lè sọ pé: “Jésíbẹ́lì nìyí.”’”
11 Nígbà tí Ataláyà, ìyá Ahasáyà rí i pé ọmọ òun ti kú, ó dìde, ó sì pa gbogbo ìdílé ọba run.
2 Àmọ́, Jèhóṣébà ọmọbìnrin Ọba Jèhórámù, arábìnrin Ahasáyà, gbé Jèhóáṣì ọmọ Ahasáyà, ó jí i gbé láàárín àwọn ọmọ ọba tí wọ́n fẹ́ pa, ó fi òun àti obìnrin tó ń tọ́jú rẹ̀ pa mọ́ sínú yàrá inú lọ́hùn-ún. Wọ́n sì rọ́nà fi í pa mọ́ kí Ataláyà má bàa rí i, torí náà kò rí i pa.
3 Ọdún mẹ́fà ló fi wà lọ́dọ̀ rẹ̀, ó tọ́jú rẹ̀ pa mọ́ sí ilé Jèhófà nígbà tí Ataláyà ń ṣàkóso ilẹ̀ náà.
4 Ní ọdún keje, Jèhóádà ránṣẹ́ sí àwọn olórí ọgọ́rọ̀ọ̀rún ẹ̀ṣọ́ Káríà àti àwọn ẹ̀ṣọ́ ààfin, ó ní kí wọ́n wá bá òun ní ilé Jèhófà. Ó bá wọn ṣe àdéhùn, ó sì ní kí wọ́n búra sí i ní ilé Jèhófà, lẹ́yìn náà ó fi ọmọ ọba hàn wọ́n.
5 Ó pàṣẹ fún wọn pé: “Ohun tí ẹ máa ṣe nìyí: Ìdá mẹ́ta yín á wà lẹ́nu iṣẹ́ ní Sábáàtì, ẹ ó sì máa ṣọ́ ilé ọba lójú méjèèjì,
6 ìdá mẹ́ta míì á wà ní Ẹnubodè Ìpìlẹ̀, ìdá mẹ́ta míì á sì wà ní ẹnubodè tó wà lẹ́yìn àwọn ẹ̀ṣọ́ ààfin. Kí ẹ máa ṣe iṣẹ́ ṣíṣọ́ ilé náà ní àṣegbà.
7 Ìdá méjì tí kò ní sí lẹ́nu iṣẹ́ ní ọjọ́ Sábáàtì ní láti máa ṣọ́ ilé Jèhófà lójú méjèèjì láti dáàbò bo ọba.
8 Kí ẹ yí ọba ká, kálukú pẹ̀lú àwọn ohun ìjà rẹ̀ lọ́wọ́. Ẹni tó bá wọlé wá sáàárín àwọn ọmọ ogun ni a ó pa. Ẹ dúró ti ọba níbikíbi tó bá lọ.”
9 Àwọn olórí ọgọ́rọ̀ọ̀rún ṣe ohun tí àlùfáà Jèhóádà pa láṣẹ fún wọn gẹ́lẹ́. Torí náà, kálukú mú àwọn ọkùnrin rẹ̀ tó wà lẹ́nu iṣẹ́ ní Sábáàtì pẹ̀lú àwọn tí kò sí lẹ́nu iṣẹ́ ní Sábáàtì, wọ́n sì wá sọ́dọ̀ àlùfáà Jèhóádà.
10 Àlùfáà wá fún àwọn olórí ọgọ́rọ̀ọ̀rún ní àwọn ọ̀kọ̀ àti apata tó jẹ́ ti Ọba Dáfídì, tó wà ní ilé Jèhófà.
11 Àwọn ẹ̀ṣọ́ ààfin wà ní ìdúró, kálukú pẹ̀lú ohun ìjà rẹ̀ lọ́wọ́, láti apá ọ̀tún ilé náà títí dé apá òsì ilé náà, lẹ́gbẹ̀ẹ́ pẹpẹ àti lẹ́gbẹ̀ẹ́ ilé náà, gbogbo wọn yí ọba ká.
12 Lẹ́yìn náà Jèhóádà mú ọmọ ọba jáde, ó fi adé dé e, ó si fi Ẹ̀rí sí i lórí, wọ́n fi jọba, wọ́n sì fòróró yàn án. Wọ́n bẹ̀rẹ̀ sí í pàtẹ́wọ́, wọ́n sì ń sọ pé: “Kí ẹ̀mí ọba ó gùn o!”
13 Nígbà tí Ataláyà gbọ́ ìró àwọn èèyàn tó ń sáré, ní kíá, ó lọ bá àwọn èèyàn tó wà ní ilé Jèhófà.
14 Ó wá rí ọba níbẹ̀ tó dúró sẹ́gbẹ̀ẹ́ òpó gẹ́gẹ́ bí ìṣe àwọn ọba. Àwọn olórí àti àwọn tó ń fun kàkàkí wà lọ́dọ̀ ọba, gbogbo àwọn èèyàn ilẹ̀ náà ń yọ̀, wọ́n sì ń fun kàkàkí. Ni Ataláyà bá fa aṣọ ara rẹ̀ ya, ó sì kígbe pé: “Ọ̀tẹ̀ rèé o! Ọ̀tẹ̀ rèé o!”
15 Àmọ́ àlùfáà Jèhóádà pàṣẹ fún àwọn olórí ọgọ́rọ̀ọ̀rún, àwọn tí a yàn ṣe olórí ọmọ ogun, ó sì sọ fún wọn pé: “Ẹ mú un kúrò láàárín àwọn ọmọ ogun, tí ẹnikẹ́ni bá sì tẹ̀ lé e, kí ẹ fi idà pa á!” Nítorí àlùfáà ti sọ pé: “Ẹ má ṣe pa á ní ilé Jèhófà.”
16 Torí náà, wọ́n mú un, nígbà tó sì dé ibi tí ẹṣin ti máa ń wọ ilé ọba, wọ́n pa á níbẹ̀.
17 Lẹ́yìn náà, Jèhóádà dá májẹ̀mú láàárín Jèhófà àti ọba àti àwọn èèyàn náà, pé àwọn á máa jẹ́ èèyàn Jèhófà nìṣó, ó sì tún dá májẹ̀mú láàárín ọba àti àwọn èèyàn náà.
18 Lẹ́yìn ìyẹn, gbogbo àwọn èèyàn ilẹ̀ náà wá sí ilé Báálì, wọ́n wó àwọn pẹpẹ rẹ̀ lulẹ̀, wọ́n fọ́ àwọn ère rẹ̀ túútúú, wọ́n sì pa Mátánì àlùfáà Báálì níwájú àwọn pẹpẹ náà. Àlùfáà wá yan àwọn alábòójútó lórí ilé Jèhófà.
19 Yàtọ̀ síyẹn, ó kó àwọn olórí ọgọ́rọ̀ọ̀rún, àwọn ẹ̀ṣọ́ Káríà àti àwọn ẹ̀ṣọ́ ààfin pẹ̀lú gbogbo àwọn èèyàn ilẹ̀ náà kí wọ́n lè tẹ̀ lé ọba láti ilé Jèhófà, wọ́n sì gba ọ̀nà ẹnubodè ẹ̀ṣọ́ ààfin wá sí ilé ọba. Ó wá jókòó sórí ìtẹ́ ọba.
20 Torí náà, gbogbo àwọn èèyàn ilẹ̀ náà ń yọ̀, ìlú náà sì tòrò, nítorí pé wọ́n ti pa Ataláyà ní ilé ọba.
21 Ọmọ ọdún méje ni Jèhóáṣì nígbà tó jọba.
17 Ní ọdún kejìlá Áhásì ọba Júdà, Hóṣéà ọmọ Élà di ọba ní Samáríà lórí Ísírẹ́lì; ọdún mẹ́sàn-án ló sì fi ṣàkóso.
2 Ó ń ṣe ohun tó burú ní ojú Jèhófà, kìkì pé kò ṣe tó ti àwọn ọba Ísírẹ́lì tó ṣáájú rẹ̀.
3 Ṣálímánésà ọba Ásíríà wá gbéjà ko Hóṣéà, Hóṣéà sì di ìránṣẹ́ rẹ̀, ó wá bẹ̀rẹ̀ sí í san ìṣákọ́lẹ̀ fún Ṣálímánésà.
4 Àmọ́, ọba Ásíríà rí i pé Hóṣéà ti ń lọ́wọ́ nínú ọ̀tẹ̀, nítorí ó rán àwọn òjíṣẹ́ sí Sóò ọba Íjíbítì, kò sì mú ìṣákọ́lẹ̀ wá fún ọba Ásíríà bíi ti àwọn ọdún àtẹ̀yìnwá. Nítorí náà, ọba Ásíríà tì í mọ́ inú ẹ̀wọ̀n, ó sì fi ṣẹkẹ́ṣẹkẹ̀ dè é.
5 Ọba Ásíríà ya wọ gbogbo ilẹ̀ náà, ó wá sí Samáríà, ọdún mẹ́ta ló sì fi dó tì í.
6 Ní ọdún kẹsàn-án Hóṣéà, ọba Ásíríà gba Samáríà. Ó wá kó àwọn èèyàn Ísírẹ́lì ní ìgbèkùn lọ sí Ásíríà, ó sì mú kí wọ́n máa gbé ní Hálà àti ní Hábórì níbi odò Gósánì àti ní àwọn ìlú àwọn ará Mídíà.
7 Ohun tó fa èyí ni pé àwọn èèyàn Ísírẹ́lì ṣẹ̀ sí Jèhófà Ọlọ́run wọn, ẹni tó mú wọn jáde kúrò ní ilẹ̀ Íjíbítì, kúrò lábẹ́ àṣẹ Fáráò ọba Íjíbítì. Wọ́n sin àwọn ọlọ́run míì,
8 wọ́n tẹ̀ lé àṣà àwọn orílẹ̀-èdè tí Jèhófà lé kúrò níwájú àwọn ọmọ Ísírẹ́lì, wọ́n sì tẹ̀ lé àṣà tí àwọn ọba Ísírẹ́lì dá sílẹ̀.
9 Àwọn ọmọ Ísírẹ́lì ń ṣe àwọn nǹkan tí Jèhófà Ọlọ́run wọn sọ pé kò tọ́. Wọ́n ń kọ́ àwọn ibi gíga ní gbogbo àwọn ìlú wọn, láti ilé ìṣọ́ títí dé ìlú olódi.
10 Wọ́n ń gbé àwọn ọwọ̀n òrìṣà àti àwọn òpó òrìṣà kalẹ̀ fún ara wọn lórí gbogbo òkè àti lábẹ́ gbogbo igi tó gbẹ̀rẹ̀gẹ̀jigẹ̀;
11 orí gbogbo ibi gíga wọ̀nyí ni wọ́n ti ń mú ẹbọ rú èéfín bí àwọn orílẹ̀-èdè tí Jèhófà lé kúrò níwájú wọn lọ sí ìgbèkùn. Wọ́n ń fi ohun búburú tí wọ́n ṣe mú Jèhófà bínú.
12 Wọ́n ń sin àwọn òrìṣà ẹ̀gbin, èyí tí Jèhófà sọ fún wọn pé: “Ẹ kò gbọ́dọ̀ ṣe nǹkan yìí!”
13 Jèhófà lo gbogbo wòlíì rẹ̀ àti gbogbo aríran rẹ̀ láti máa kìlọ̀ fún Ísírẹ́lì àti Júdà pé: “Ẹ kúrò nínú àwọn ọ̀nà búburú yín! Kí ẹ máa pa àwọn àṣẹ mi àti àwọn ìlànà mi mọ́, bó ṣe wà nínú gbogbo òfin tí mo pa láṣẹ fún àwọn baba ńlá yín, tí mo sì fi rán àwọn ìránṣẹ́ mi wòlíì sí yín.”
14 Àmọ́ wọn ò gbọ́, wọ́n sì ya alágídí bí àwọn baba ńlá wọn tí kò ní ìgbàgbọ́ nínú Jèhófà Ọlọ́run wọn.
15 Wọ́n ń pa àwọn ìlànà rẹ̀ tì àti májẹ̀mú rẹ̀ tó bá àwọn baba ńlá wọn dá àti àwọn ìránnilétí rẹ̀ tó fi kìlọ̀ fún wọn, wọ́n ń sin àwọn òrìṣà asán, àwọn fúnra wọn sì di asán, torí wọ́n ń fara wé àwọn orílẹ̀-èdè tó yí wọn ká tí Jèhófà pàṣẹ fún wọn pé kí wọ́n má ṣe fara wé.
16 Wọ́n ń pa gbogbo àṣẹ Jèhófà Ọlọ́run wọn tì, wọ́n sì ṣe ère onírin ọmọ màlúù méjì, wọ́n ṣe òpó òrìṣà, wọ́n ń forí balẹ̀ fún gbogbo ọmọ ogun ọ̀run, wọ́n sì ń sin Báálì.
17 Wọ́n tún ń sun àwọn ọmọkùnrin wọn àti àwọn ọmọbìnrin wọn nínú iná, wọ́n ń woṣẹ́, wọ́n ń wá àwọn àmì ìṣẹ̀lẹ̀, wọ́n pinnu láti máa ṣe ohun tó burú ní ojú Jèhófà, wọ́n sì tipa bẹ́ẹ̀ mú un bínú.
18 Nítorí náà, inú bí Jèhófà gidigidi sí Ísírẹ́lì, tí ó fi mú wọn kúrò níwájú rẹ̀. Kò jẹ́ kí èyíkéyìí ṣẹ́ kù lára wọn àfi ẹ̀yà Júdà nìkan.
19 Àwọn èèyàn Júdà pàápàá kò pa àwọn àṣẹ Jèhófà Ọlọ́run wọn mọ́; àwọn náà ń tẹ̀ lé àṣà tí Ísírẹ́lì tẹ̀ lé.
20 Jèhófà kọ gbogbo àtọmọdọ́mọ Ísírẹ́lì sílẹ̀, ó dójú tì wọ́n, ó sì fi wọ́n lé ọwọ́ àwọn tó ń kóni lẹ́rù, títí ó fi lé wọn kúrò níwájú rẹ̀.
21 Ó fa Ísírẹ́lì ya kúrò ní ilé Dáfídì, wọ́n sì fi Jèróbóámù ọmọ Nébátì jọba. Àmọ́ Jèróbóámù mú kí Ísírẹ́lì yà kúrò lẹ́yìn Jèhófà, ó sì mú kí wọ́n dá ẹ̀ṣẹ̀ ńlá.
22 Àwọn èèyàn Ísírẹ́lì ń dá gbogbo ẹ̀ṣẹ̀ tí Jèróbóámù dá. Wọn kò jáwọ́ nínú wọn
23 títí Jèhófà fi mú Ísírẹ́lì kúrò níwájú rẹ̀, bó ṣe sọ látẹnu gbogbo àwọn ìránṣẹ́ rẹ̀ wòlíì. Bí wọ́n ṣe kó Ísírẹ́lì nígbèkùn láti ilẹ̀ rẹ̀ lọ sí Ásíríà nìyẹn, wọ́n sì wà níbẹ̀ títí di òní yìí.
24 Lẹ́yìn náà, ọba Ásíríà kó àwọn èèyàn wá láti Bábílónì, Kútà, Áfà, Hámátì àti Séfáfáímù, ó sì ní kí wọ́n máa gbé inú àwọn ìlú Samáríà níbi tí àwọn ọmọ Ísírẹ́lì ń gbé tẹ́lẹ̀; wọ́n gba Samáríà, wọ́n sì ń gbé inú àwọn ìlú rẹ̀.
25 Nígbà tí wọ́n bẹ̀rẹ̀ sí í gbé ibẹ̀, wọn kò bẹ̀rù Jèhófà. Nítorí náà, Jèhófà rán àwọn kìnnìún sáàárín wọn, wọ́n sì pa lára àwọn èèyàn náà.
26 Wọ́n ròyìn fún ọba Ásíríà pé: “Àwọn orílẹ̀-èdè tí o kó lọ sí ìgbèkùn, tí o ní kí wọ́n máa gbé àwọn ìlú Samáríà kò mọ ẹ̀sìn Ọlọ́run ilẹ̀ náà. Torí náà, ó ń rán àwọn kìnnìún sáàárín wọn, àwọn kìnnìún náà sì ń pa wọ́n, torí pé kò sí ìkankan nínú wọn tó mọ ẹ̀sìn Ọlọ́run ilẹ̀ náà.”
27 Ni ọba Ásíríà bá pàṣẹ pé: “Ẹ dá ọ̀kan lára àwọn àlùfáà tí ẹ kó láti ibẹ̀ lọ sí ìgbèkùn pa dà, kó lè máa gbé ibẹ̀, kó sì máa kọ́ wọn ní ẹ̀sìn Ọlọ́run ilẹ̀ náà.”
28 Torí náà, ọ̀kan lára àwọn àlùfáà tí wọ́n kó lọ sí ìgbèkùn láti Samáríà pa dà wá, ó sì ń gbé Bẹ́tẹ́lì, ó wá bẹ̀rẹ̀ sí í kọ́ wọn bí wọ́n á ṣe máa bẹ̀rù Jèhófà.
29 Àmọ́, orílẹ̀-èdè kọ̀ọ̀kan ṣe ọlọ́run tirẹ̀, wọ́n gbé wọn sínú àwọn ilé ìjọsìn ní àwọn ibi gíga tí àwọn ará Samáríà ṣe; orílẹ̀-èdè kọ̀ọ̀kan ṣe bẹ́ẹ̀ ní ìlú wọn tí wọ́n ń gbé.
30 Àwọn èèyàn Bábílónì ṣe Sukotu-bénótì, àwọn èèyàn Kútì ṣe Nẹ́gálì, àwọn èèyàn Hámátì ṣe Áṣímà,
31 àwọn ará Áfà sì ṣe Níbúhásì àti Tátákì. Àwọn ará Séfáfáímù máa ń sun àwọn ọmọ wọn nínú iná sí Adiramélékì àti Anamélékì, àwọn ọlọ́run Séfáfáímù.
32 Bó tilẹ̀ jẹ́ pé wọ́n bẹ̀rù Jèhófà, wọ́n yan àwọn àlùfáà sí àwọn ibi gíga látinú àwọn èèyàn wọn, àwọn yìí ló ń bá wọn ṣiṣẹ́ ní àwọn ilé ìjọsìn ní àwọn ibi gíga.
33 Nípa bẹ́ẹ̀, wọ́n ń bẹ̀rù Jèhófà, àmọ́ àwọn ọlọ́run wọn ni wọ́n ń sìn bí wọ́n ti ń ṣe nínú ẹ̀sìn àwọn orílẹ̀-èdè tí wọ́n ti kó wọn wá.
34 Títí di òní yìí, ẹ̀sìn wọn àtẹ̀yìnwá ni wọ́n ń ṣe. Kò sí ìkankan lára wọn tó sin Jèhófà, bẹ́ẹ̀ ni kò sí ìkankan lára wọn tó tẹ̀ lé ìlànà rẹ̀ àti ìdájọ́ rẹ̀, wọn ò sì pa Òfin àti àṣẹ tí Jèhófà fún àwọn ọmọ Jékọ́bù mọ́, ẹni tí Ó yí orúkọ rẹ̀ pa dà sí Ísírẹ́lì.
35 Nígbà tí Jèhófà bá wọn dá májẹ̀mú, ó pàṣẹ fún wọn pé: “Ẹ kò gbọ́dọ̀ bẹ̀rù àwọn ọlọ́run míì, ẹ kò sì gbọ́dọ̀ forí balẹ̀ fún wọn tàbí kí ẹ sìn wọ́n tàbí kí ẹ rúbọ sí wọn.
36 Ṣùgbọ́n Jèhófà, ẹni tó mú yín jáde kúrò ní ilẹ̀ Íjíbítì pẹ̀lú agbára ńlá àti apá tó nà jáde, ni Ẹni tí ẹ ó máa bẹ̀rù, òun ni kí ẹ máa forí balẹ̀ fún, òun sì ni kí ẹ máa rúbọ sí.
37 Àwọn ìlànà, àwọn ìdájọ́ àti Òfin pẹ̀lú àṣẹ tó kọ fún yín, ni kí ẹ máa pa mọ́ délẹ̀délẹ̀, ẹ ò sì gbọ́dọ̀ sin àwọn ọlọ́run míì.
38 Ẹ ò gbọ́dọ̀ gbàgbé májẹ̀mú tí mo bá yín dá, ẹ ò sì gbọ́dọ̀ sin àwọn ọlọ́run míì.
39 Àmọ́ Jèhófà Ọlọ́run yín ni kí ẹ máa sìn, nítorí òun ni ẹni tó máa gbà yín lọ́wọ́ gbogbo àwọn ọ̀tá yín.”
40 Àmọ́ wọn ò ṣègbọràn, wọ́n sì ń ṣe ẹ̀sìn wọn àtẹ̀yìnwá.
41 Torí náà, àwọn orílẹ̀-èdè yìí ń bẹ̀rù Jèhófà, àmọ́ wọ́n tún ń sin àwọn ère gbígbẹ́ wọn. Àwọn ọmọ wọn àti àwọn ọmọ ọmọ wọn ń ṣe bí àwọn baba ńlá wọn ti ṣe, títí di òní yìí.
19 Gbàrà tí Ọba Hẹsikáyà gbọ́ ọ̀rọ̀ náà, ó fa ẹ̀wù rẹ̀ ya, ó fi aṣọ ọ̀fọ̀ bora, ó sì lọ sínú ilé Jèhófà.
2 Lẹ́yìn náà, ó rán Élíákímù, ẹni tó ń bójú tó agbo ilé àti Ṣẹ́bínà akọ̀wé pẹ̀lú àwọn àgbààgbà nínú àwọn àlùfáà, wọ́n fi aṣọ ọ̀fọ̀ bora, ó sì rán wọn sí wòlíì Àìsáyà, ọmọ Émọ́ọ̀sì.
3 Wọ́n sọ fún un pé: “Ohun tí Hẹsikáyà sọ nìyí, ‘Ọjọ́ òní jẹ́ ọjọ́ wàhálà àti ti ìbáwí àti ti ìtìjú; nítorí a dà bí aboyún tó fẹ́ bímọ, àmọ́ tí kò ní okun láti bí i.
4 Bóyá Jèhófà Ọlọ́run rẹ máa gbọ́ gbogbo ọ̀rọ̀ Rábúṣákè tí olúwa rẹ̀ ọba Ásíríà rán láti pẹ̀gàn Ọlọ́run alààyè, tí á sì pè é wá jíhìn nítorí àwọn ọ̀rọ̀ tí Jèhófà Ọlọ́run rẹ ti gbọ́. Torí náà, gbàdúrà nítorí àṣẹ́kù tó yè bọ́ yìí.’”
5 Nítorí náà, àwọn ìránṣẹ́ Ọba Hẹsikáyà lọ sọ́dọ̀ Àìsáyà,
6 Àìsáyà sì sọ fún wọn pé: “Ẹ sọ fún olúwa yín pé, ‘Ohun tí Jèhófà sọ nìyí: “Má bẹ̀rù nítorí àwọn ọ̀rọ̀ tí o gbọ́, àwọn ọ̀rọ̀ tí àwọn ẹmẹ̀wà ọba Ásíríà fi pẹ̀gàn mi.
7 Wò ó, màá fi ohun kan sí i lọ́kàn, ó máa gbọ́ ìròyìn kan, á sì pa dà sí ilẹ̀ rẹ̀; màá sì jẹ́ kí wọ́n fi idà pa á ní ilẹ̀ òun fúnra rẹ̀.”’”
8 Lẹ́yìn tí Rábúṣákè gbọ́ pé ọba Ásíríà ti kúrò ní Lákíṣì, ó pa dà sọ́dọ̀ rẹ̀, ó sì rí i tó ń bá Líbínà jà.
9 Ọba wá gbọ́ tí wọ́n sọ nípa Tíhákà ọba Etiópíà pé: “Wò ó, ó ti jáde láti wá bá ọ jà.” Nítorí náà, ó tún rán àwọn òjíṣẹ́ sí Hẹsikáyà pé:
10 “Ẹ sọ fún Hẹsikáyà ọba Júdà pé, ‘Má ṣe jẹ́ kí Ọlọ́run rẹ tí o gbẹ́kẹ̀ lé tàn ọ́ jẹ pé: “A kò ní fi Jerúsálẹ́mù lé ọba Ásíríà lọ́wọ́.”
11 Wò ó! O ti gbọ́ ohun tí àwọn ọba Ásíríà ṣe sí gbogbo àwọn orílẹ̀-èdè, bí wọ́n ṣe pa wọ́n run. Ṣé o rò pé o lè bọ́ lọ́wọ́ wa ni?
12 Ǹjẹ́ àwọn ọlọ́run àwọn orílẹ̀-èdè tí àwọn baba ńlá mi pa run gbà wọ́n? Ibo ni Gósánì, Háránì, Réséfù àti àwọn èèyàn Édẹ́nì tó wà ní Tẹli-ásárì wà?
13 Ibo ni ọba Hámátì, ọba Áápádì, ọba àwọn ìlú Séfáfáímù, ọba Hénà àti ọba Ífà wà?’”
14 Hẹsikáyà gba àwọn lẹ́tà náà lọ́wọ́ àwọn òjíṣẹ́ náà, ó sì kà wọ́n. Lẹ́yìn náà, Hẹsikáyà lọ sí ilé Jèhófà, ó sì tẹ́ wọn síwájú Jèhófà.
15 Hẹsikáyà wá bẹ̀rẹ̀ sí í gbàdúrà níwájú Jèhófà, ó sọ pé: “Ìwọ Jèhófà Ọlọ́run Ísírẹ́lì, tí o jókòó sórí ìtẹ́ lókè àwọn kérúbù, ìwọ nìkan ni Ọlọ́run tòótọ́ lórí gbogbo ìjọba ayé. Ìwọ lo dá ọ̀run àti ayé.
16 Fetí sílẹ̀, Jèhófà, kí o sì gbọ́! La ojú rẹ, Jèhófà, kí o sì rí i! Kí o gbọ́ àwọn ọ̀rọ̀ tí Senakérúbù fi ránṣẹ́ láti pẹ̀gàn Ọlọ́run alààyè.
17 Jèhófà, òótọ́ ni pé àwọn ọba Ásíríà ti pa àwọn orílẹ̀-èdè àti ilẹ̀ wọn run.
18 Wọ́n sì ti ju àwọn ọlọ́run wọn sínú iná, nítorí wọn kì í ṣe ọlọ́run, iṣẹ́ ọwọ́ èèyàn ni wọ́n, wọ́n jẹ́ igi àti òkúta. Ìdí nìyẹn tí wọ́n fi lè pa wọ́n run.
19 Àmọ́ ní báyìí, ìwọ Jèhófà Ọlọ́run wa, jọ̀ọ́ gbà wá lọ́wọ́ rẹ̀, kí gbogbo ìjọba ayé lè mọ̀ pé ìwọ Jèhófà nìkan ṣoṣo ni Ọlọ́run.”
20 Àìsáyà ọmọ Émọ́ọ̀sì wá ránṣẹ́ sí Hẹsikáyà pé: “Ohun tí Jèhófà Ọlọ́run Ísírẹ́lì sọ nìyí, ‘Mo ti gbọ́ àdúrà tí o gbà sí mi nítorí Senakérúbù ọba Ásíríà.
21 Ọ̀rọ̀ tí Jèhófà sọ nípa rẹ̀ nìyí: “Wúńdíá ọmọbìnrin Síónì pẹ̀gàn rẹ, ó ti fi ọ́ ṣẹ̀sín. Ọmọbìnrin Jerúsálẹ́mù mi orí rẹ̀ sí ọ.
22 Ta lo pẹ̀gàn, tí o sì sọ̀rọ̀ òdì sí? Ta lo gbé ohùn rẹ sókè sí, Tí o sì gbé ojú rẹ ga sí? Ẹni Mímọ́ Ísírẹ́lì mà ni!
23 O tipasẹ̀ àwọn òjíṣẹ́ rẹ pẹ̀gàn Jèhófà, o sọ pé, ‘Pẹ̀lú ọ̀pọ̀lọpọ̀ àwọn kẹ̀kẹ́ ogun mi, Màá gun ibi gíga àwọn òkè, Ibi tó jìnnà jù lọ ní Lẹ́bánónì. Ṣe ni màá gé àwọn igi kédárì rẹ̀ tó ga fíofío lulẹ̀, àwọn ààyò igi júnípà rẹ̀. Màá wọ ìpẹ̀kun ibi tó máa ń sá sí, igbó kìjikìji rẹ̀.
24 Màá gbẹ́ kànga, màá sì mu àjèjì omi; Màá fi àtẹ́lẹsẹ̀ mi mú kí gbogbo odò Íjíbítì gbẹ.’
25 Ṣé o ò tíì gbọ́ ni? Tipẹ́tipẹ́ ni mo ti pinnu rẹ̀. Láti ọ̀pọ̀ ọjọ́ sẹ́yìn ni mo ti ṣètò rẹ̀. Ní báyìí, màá ṣe é. Wàá sọ àwọn ìlú olódi di àwókù.
26 Àwọn tó ń gbé inú wọn á di aláìlágbára; Jìnnìjìnnì á bá wọn, ojú á sì tì wọ́n. Wọ́n á rọ bí ewéko pápá àti bí koríko tútù ṣe máa ń rọ, Bíi koríko orí òrùlé tí atẹ́gùn ìlà oòrùn ti jó gbẹ.
27 Àmọ́, mo mọ ìgbà tí o bá jókòó, ìgbà tí o bá jáde àti ìgbà tí o bá wọlé, Àti ìgbà tí inú rẹ bá ru sí mi,
28 Torí bí inú rẹ ṣe ń ru sí mi àti bí o ṣe ń ké ramúramù ti dé etí mi. Torí náà, màá fi ìwọ̀ mi kọ́ imú rẹ, màá fi ìjánu mi sáàárín ètè rẹ, Ọ̀nà tí o gbà wá ni màá sì mú ọ gbà pa dà.”
29 “‘Ohun tó máa jẹ́ àmì fún ọ nìyí: Lọ́dún yìí, ẹ ó jẹ ohun tó lalẹ̀ hù; ní ọdún kejì, ọkà tó hù látinú ìyẹn ni ẹ ó jẹ; àmọ́ ní ọdún kẹta, ẹ ó fúnrúgbìn, ẹ ó sì kórè, ẹ ó gbin àwọn ọgbà àjàrà, ẹ ó sì jẹ èso wọn.
30 Ìyókù àwọn ará ilé Júdà tó sá àsálà máa ta gbòǹgbò nísàlẹ̀, wọ́n á sì so èso lókè.
31 Nítorí àṣẹ́kù kan máa jáde wá láti Jerúsálẹ́mù, àwọn tó là á já sì máa jáde wá láti Òkè Síónì. Ìtara Jèhófà Ọlọ́run àwọn ọmọ ogun máa ṣe èyí.
32 “‘Torí náà, ohun tí Jèhófà sọ nípa ọba Ásíríà nìyí: “Kò ní wọ inú ìlú yìí Bẹ́ẹ̀ ni kò ní ta ọfà sí ibẹ̀ Tàbí kó fi apata dojú kọ ọ́ Bẹ́ẹ̀ sì ni kò ní mọ òkìtì láti dó tì í.
33 Ọ̀nà tó gbà wá ló máa gbà pa dà; Kò ní wọ inú ìlú yìí,” ni Jèhófà wí.
34 “Màá gbèjà ìlú yìí, màá sì gbà á sílẹ̀ nítorí orúkọ mi Àti nítorí Dáfídì ìránṣẹ́ mi.”’”
35 Ní òru ọjọ́ yẹn, áńgẹ́lì Jèhófà jáde lọ, ó sì pa ọ̀kẹ́ mẹ́sàn-án ó lé ẹgbẹ̀rún márùn-ún (185,000) ọkùnrin nínú ibùdó àwọn ará Ásíríà. Nígbà tí àwọn èèyàn jí láàárọ̀ kùtù, wọ́n rí òkú nílẹ̀ bẹẹrẹbẹ.
36 Torí náà, Senakérúbù ọba Ásíríà kúrò níbẹ̀, ó pa dà sí Nínéfè, ó sì ń gbé ibẹ̀.
37 Bó ṣe ń forí balẹ̀ ní ilé Nísírọ́kì ọlọ́run rẹ̀, àwọn ọmọ rẹ̀, Adiramélékì àti Ṣárésà fi idà pa á, wọ́n sì sá lọ sí ilẹ̀ Árárátì. Esari-hádónì ọmọ rẹ̀ sì jọba ní ipò rẹ̀.
1 Ádámù, Sẹ́ẹ̀tì, Énọ́ṣì,
2 Kénánù, Máhálálélì, Járédì,
3 Énọ́kù, Mètúsélà, Lámékì,
4 Nóà, Ṣémù, Hámù àti Jáfẹ́tì.
5 Àwọn ọmọ Jáfẹ́tì ni Gómérì, Mágọ́gù, Mádáì, Jáfánì, Túbálì, Méṣékì àti Tírásì.
6 Àwọn ọmọ Gómérì ni Áṣíkénásì, Rífátì àti Tógámà.
7 Àwọn ọmọ Jáfánì ni Élíṣáhì, Táṣíṣì, Kítímù àti Ródánímù.
8 Àwọn ọmọ Hámù ni Kúṣì, Mísíráímù, Pútì àti Kénáánì.
9 Àwọn ọmọ Kúṣì ni Sébà, Háfílà, Sábítà, Ráámà àti Sábítékà. Àwọn ọmọ Ráámà sì ni Ṣébà àti Dédánì.
10 Kúṣì bí Nímírọ́dù. Òun ló kọ́kọ́ di alágbára ní ayé.
11 Mísíráímù bí Lúdímù, Ánámímù, Léhábímù, Náfútúhímù,
12 Pátírúsímù, Kásílúhímù (ọ̀dọ̀ rẹ̀ ni àwọn Filísínì ti wá) àti Káfítórímù.
13 Kénáánì bí Sídónì àkọ́bí rẹ̀ àti Hétì
14 àti àwọn ará Jébúsì, àwọn Ámórì, àwọn Gẹ́gáṣì,
15 àwọn Hífì, àwọn Ákì, àwọn Sáínì,
16 àwọn ọmọ Áfádì, àwọn Sémárì àti àwọn ará Hámátì.
17 Àwọn ọmọ Ṣémù ni Élámù, Áṣúrì, Ápákíṣádì, Lúdì àti Árámù àti Úsì, Húlì, Gétérì àti Máṣì.
18 Ápákíṣádì bí Ṣélà, Ṣélà sì bí Ébérì.
19 Ọmọ méjì ni Ébérì bí. Ọ̀kan ń jẹ́ Pélégì, torí pé ìgbà ayé rẹ̀ ni ayé pín sọ́tọ̀ọ̀tọ̀. Orúkọ arákùnrin rẹ̀ ni Jókítánì.
20 Jókítánì bí Álímódádì, Ṣéléfì, Hasamáfétì, Jérà,
21 Hádórámù, Úsálì, Díkílà,
22 Óbálì, Ábímáélì, Ṣébà,
23 Ófírì, Háfílà àti Jóbábù; gbogbo wọn jẹ́ ọmọ Jókítánì.
24 Ṣémù, Ápákíṣádì, Ṣélà,
25 Ébérì, Pélégì, Réù,
26 Sérúgù, Náhórì, Térà,
27 Ábúrámù, ìyẹn Ábúráhámù.
28 Àwọn ọmọ Ábúráhámù ni Ísákì àti Íṣímáẹ́lì.
29 Ibi tí ìdílé wọn ti wá nìyí: Àkọ́bí Íṣímáẹ́lì ni Nébáótì, lẹ́yìn náà ó bí Kídárì, Ádíbéélì, Míbúsámù,
30 Míṣímà, Dúmà, Máásà, Hádádì, Témà,
31 Jétúrì, Náfíṣì àti Kédémà. Àwọn yìí ni ọmọ Íṣímáẹ́lì.
32 Àwọn ọmọ tí Kétúrà, wáhàrì Ábúráhámù bí ni Símíránì, Jókíṣánì, Médánì, Mídíánì, Íṣíbákì àti Ṣúáhì. Àwọn ọmọ Jókíṣánì ni Ṣébà àti Dédánì.
33 Àwọn ọmọ Mídíánì ni Eéfà, Éférì, Hánókù, Ábíídà àti Élídáà. Ọmọ Kétúrà ni gbogbo wọn.
34 Ábúráhámù bí Ísákì. Àwọn ọmọ Ísákì ni Ísọ̀ àti Ísírẹ́lì.
35 Àwọn ọmọ Ísọ̀ ni Élífásì, Réúẹ́lì, Jéúṣì, Jálámù àti Kórà.
36 Àwọn ọmọ Élífásì ni Témánì, Ómárì, Séfò, Gátámù, Kénásì, Tímínà àti Ámálékì.
37 Àwọn ọmọ Réúẹ́lì ni Náhátì, Síírà, Ṣámà àti Mísà.
38 Àwọn ọmọ Séírì ni Lótánì, Ṣóbálì, Síbéónì, Ánáhì, Díṣónì, Ésérì àti Díṣánì.
39 Àwọn ọmọ Lótánì ni Hórì àti Hómámù. Arábìnrin Lótánì sì ni Tímínà.
40 Àwọn ọmọ Ṣóbálì ni Álífánì, Mánáhátì, Ébálì, Ṣéfò àti Ónámù. Àwọn ọmọ Síbéónì sì ni Áyà àti Ánáhì.
41 Ọmọ Ánáhì ni Díṣónì. Àwọn ọmọ Díṣónì sì ni Hémúdánì, Éṣíbánì, Ítíránì àti Kéránì.
42 Àwọn ọmọ Ésérì ni Bílíhánì, Sááfánì àti Ékánì. Àwọn ọmọ Díṣánì ni Úsì àti Áránì.
43 Àwọn ọba tó jẹ ní ilẹ̀ Édómù kí ọba kankan tó jẹ lórí àwọn ọmọ Ísírẹ́lì nìyí: Bélà ọmọ Béórì; orúkọ ìlú rẹ̀ ni Dínhábà.
44 Nígbà tí Bélà kú, Jóbábù ọmọ Síírà láti Bósírà bẹ̀rẹ̀ sí í jọba ní ipò rẹ̀.
45 Nígbà tí Jóbábù kú, Húṣámù láti ilẹ̀ àwọn ará Témánì bẹ̀rẹ̀ sí í jọba ní ipò rẹ̀.
46 Nígbà tí Húṣámù kú, Hádádì ọmọ Bédádì, ẹni tó ṣẹ́gun Mídíánì ní agbègbè Móábù bẹ̀rẹ̀ sí í jọba ní ipò rẹ̀. Orúkọ ìlú rẹ̀ ni Áfítì.
47 Nígbà tí Hádádì kú, Sámúlà láti Másírékà bẹ̀rẹ̀ sí í jọba ní ipò rẹ̀.
48 Nígbà tí Sámúlà kú, Ṣéọ́lù láti Réhóbótì lẹ́gbẹ̀ẹ́ Odò bẹ̀rẹ̀ sí í jọba ní ipò rẹ̀.
49 Nígbà tí Ṣéọ́lù kú, Baali-hánánì ọmọ Ákíbórì bẹ̀rẹ̀ sí í jọba ní ipò rẹ̀.
50 Nígbà tí Baali-hánánì kú, Hádádì bẹ̀rẹ̀ sí í jọba ní ipò rẹ̀. Orúkọ ìlú rẹ̀ ni Páù, orúkọ ìyàwó rẹ̀ sì ni Méhétábélì ọmọ Mátírédì, ọmọbìnrin Mésáhábù.
51 Lẹ́yìn náà, Hádádì kú. Àwọn séríkí Édómù ni Séríkí Tímínà, Séríkí Álíífà, Séríkí Jététì,
52 Séríkí Oholibámà, Séríkí Élà, Séríkí Pínónì,
53 Séríkí Kénásì, Séríkí Témánì, Séríkí Míbúsárì,
54 Séríkí Mágídíélì, Séríkí Írámù. Àwọn yìí ni séríkí Édómù.
5 Àwọn ọmọ Rúbẹ́nì, àkọ́bí Ísírẹ́lì nìyí. Òun ni àkọ́bí, àmọ́ torí pé ó kó ẹ̀gàn bá ibùsùn bàbá rẹ̀, ẹ̀tọ́ rẹ̀ gẹ́gẹ́ bí àkọ́bí ni a fún àwọn ọmọ Jósẹ́fù ọmọ Ísírẹ́lì, torí náà, wọn ò kọ orúkọ rẹ̀ sínú àkọsílẹ̀ ìdílé wọn pé òun ni àkọ́bí.
2 Òótọ́ ni pé Júdà ta yọ àwọn arákùnrin rẹ̀, ọ̀dọ̀ rẹ̀ sì ni ẹni tó máa jẹ́ aṣáájú ti wá, síbẹ̀ Jósẹ́fù ló ni ẹ̀tọ́ àkọ́bí.
3 Àwọn ọmọ Rúbẹ́nì àkọ́bí Ísírẹ́lì ni Hánókù, Pálù, Hésírónì àti Kámì.
4 Àwọn ọmọ Jóẹ́lì ni Ṣemáyà, ọmọ rẹ̀ ni Gọ́ọ̀gù, ọmọ rẹ̀ ni Ṣíméì,
5 ọmọ rẹ̀ ni Míkà, ọmọ rẹ̀ ni Reáyà, ọmọ rẹ̀ ni Báálì,
6 ọmọ rẹ̀ sì ni Bééráhì, ẹni tí Tiliga-pílínésà ọba Ásíríà mú lọ sí ìgbèkùn; ó jẹ́ ìjòyè àwọn ọmọ Rúbẹ́nì.
7 Ìdílé àwọn arákùnrin rẹ̀ bí wọ́n ṣe wà nínú àkọsílẹ̀ ìdílé wọn láti ìran dé ìran nìyí, àwọn tó jẹ́ olórí ni Jéélì, Sekaráyà
8 àti Bélà ọmọ Ásásì ọmọ Ṣímà ọmọ Jóẹ́lì, tí wọ́n ń gbé ní Áróérì títí dé Nébò àti Baali-méónì.
9 Wọ́n gbé ní apá ìlà oòrùn títí lọ dé àtiwọ aginjù tó wà ní odò Yúfírétì, torí ẹran ọ̀sìn wọn ti pọ̀ gan-an ní ilẹ̀ Gílíádì.
10 Nígbà ayé Sọ́ọ̀lù, wọ́n bá àwọn ọmọ Hágárì jà, wọ́n sì ṣẹ́gun wọn, torí náà, wọ́n ń gbé inú àwọn àgọ́ wọn ní gbogbo ilẹ̀ tó wà ní ìlà oòrùn Gílíádì.
11 Lákòókò yìí, àwọn ọmọ Gádì ń gbé nítòsí wọn láti ilẹ̀ Báṣánì títí dé Sálékà.
12 Ní Báṣánì, Jóẹ́lì ni olórí, Ṣáfámù ni igbá kejì, Jánáì àti Ṣáfátì náà wà níbẹ̀.
13 Àwọn arákùnrin wọn tó wá láti agbo ilé bàbá wọn ni Máíkẹ́lì, Méṣúlámù, Ṣébà, Jóráì, Jákánì, Sáyà àti Ébérì, gbogbo wọn jẹ́ méje.
14 Àwọn ni àwọn ọmọ Ábíháílì ọmọ Húúrì, ọmọ Járóà, ọmọ Gílíádì, ọmọ Máíkẹ́lì, ọmọ Jéṣíṣáì, ọmọ Jádò, ọmọ Búsì.
15 Áhì ọmọ Ábídíélì, ọmọ Gúnì ni olórí ẹbí wọn.
16 Wọ́n gbé ní Gílíádì, ní Báṣánì àti ní àwọn àrọko rẹ̀ àti ní gbogbo àwọn ibi ìjẹko Ṣárónì títí dé ibi tí wọ́n fẹ̀ dé.
17 Gbogbo wọn ni orúkọ wọn wà nínú àkọsílẹ̀ ìdílé wọn nígbà ayé Jótámù ọba Júdà àti nígbà ayé Jèróbóámù ọba Ísírẹ́lì.
18 Àwọn ọmọ Rúbẹ́nì àti àwọn ọmọ Gádì pẹ̀lú ààbọ̀ ẹ̀yà Mánásè ní ẹgbẹ̀rún mẹ́rìnlélógójì ó lé ọgọ́rùn-ún méje àti ọgọ́ta (44,760) jagunjagun tó lákíkanjú, wọ́n ń gbé apata, wọ́n ń lo idà, wọ́n mọ ọfà lò, wọ́n sì ti kọ́ iṣẹ́ ogun.
19 Wọ́n bá àwọn ọmọ Hágárì, Jétúrì, Náfíṣì àti Nódábù jagun.
20 Ọlọ́run ràn wọ́n lọ́wọ́ láti bá wọn jà, tó fi jẹ́ pé a fi àwọn ọmọ Hágárì àti gbogbo àwọn tó wà pẹ̀lú wọn lé wọn lọ́wọ́, torí pé wọ́n ké pe Ọlọ́run fún ìrànlọ́wọ́ nínú ogun náà, ó sì gbọ́ ẹ̀bẹ̀ wọn torí pé wọ́n gbẹ́kẹ̀ lé e.
21 Wọ́n kó àwọn ẹran ọ̀sìn wọn, ọ̀kẹ́ méjì ààbọ̀ (50,000) ràkúnmí, ọ̀kẹ́ méjìlá ààbọ̀ (250,000) àgùntàn, ẹgbẹ̀rún méjì (2,000) kẹ́tẹ́kẹ́tẹ́ àti ọ̀kẹ́ márùn-ún (100,000) èèyàn.
22 Ọ̀pọ̀ ló kú, nítorí Ọlọ́run tòótọ́ ló ja ìjà náà. Wọ́n gba àyè wọn, wọ́n sì ń gbé ibẹ̀ títí dìgbà tí wọ́n lọ sí ìgbèkùn.
23 Àtọmọdọ́mọ ààbọ̀ ẹ̀yà Mánásè gbé ilẹ̀ náà láti Báṣánì dé Baali-hámónì àti Sénírì àti Òkè Hámónì. Wọ́n pọ̀ gan-an.
24 Àwọn olórí agbo ilé bàbá wọn nìyí: Éférì, Íṣì, Élíélì, Ásíríẹ́lì, Jeremáyà, Hodafáyà àti Jádíẹ́lì; jagunjagun tó lákíkanjú ni wọ́n, wọ́n lókìkí, àwọn sì ni olórí agbo ilé bàbá wọn.
25 Àmọ́ wọ́n hùwà àìṣòótọ́ sí Ọlọ́run àwọn baba ńlá wọn, wọ́n sì ń bá àwọn ọlọ́run àwọn èèyàn ilẹ̀ náà ṣe àgbèrè, àwọn tí Ọlọ́run pa run kúrò níwájú wọn.
26 Nítorí náà, Ọlọ́run Ísírẹ́lì fi èrò kan sọ́kàn Púlì ọba Ásíríà (ìyẹn, Tiliga-pílínésà ọba Ásíríà), tí ó fi kó àwọn ọmọ Rúbẹ́nì àti àwọn ọmọ Gádì pẹ̀lú ààbọ̀ ẹ̀yà Mánásè lọ sí ìgbèkùn, ó kó wọn wá sí Hálà, Hábórì, Hárà àti odò Gósánì, ibẹ̀ ni wọ́n sì ń gbé títí di òní yìí.
7 Àwọn ọmọ Ísákà ni Tólà, Púà, Jáṣúbù àti Ṣímúrónì, wọ́n jẹ́ mẹ́rin.
2 Àwọn ọmọ Tólà ni Úsáì, Refáyà, Jéríélì, Jámáì, Íbísámù àti Ṣẹ́múẹ́lì, àwọn olórí agbo ilé bàbá wọn. Àwọn àtọmọdọ́mọ Tólà jẹ́ jagunjagun tó lákíkanjú, iye wọn ní ìgbà ayé Dáfídì jẹ́ ẹgbẹ̀rún méjìlélógún ó lé ọgọ́rùn-ún mẹ́fà (22,600).
3 Àwọn àtọmọdọ́mọ Úsáì ni Isiráháyà, àwọn ọmọ Isiráháyà sì ni: Máíkẹ́lì, Ọbadáyà, Jóẹ́lì àti Isiṣáyà, àwọn márààrún jẹ́ ìjòyè.
4 Àwọn àti àtọmọdọ́mọ wọn tó wà ní àwọn agbo ilé bàbá wọn, ẹgbẹ̀rún mẹ́rìndínlógójì (36,000) ọmọ ogun ni ó wà ní sẹpẹ́ fún ogun, nítorí wọ́n ní ìyàwó àti ọmọ púpọ̀.
5 Àwọn arákùnrin wọn tó wà ní gbogbo ìdílé Ísákà jẹ́ jagunjagun tó lákíkanjú. Gbogbo wọn jẹ́ ẹgbẹ̀rún mẹ́tàdínláàádọ́rùn-ún (87,000), bí orúkọ wọn ṣe wà nínú àkọsílẹ̀ ìdílé wọn.
6 Àwọn ọmọ Bẹ́ńjámínì ni Bélà, Békérì àti Jédáélì, wọ́n jẹ́ mẹ́ta.
7 Àwọn ọmọ Bélà ni Ésíbónì, Úsáì, Úsíélì, Jérímótì àti Íráì, àwọn márùn-ún, àwọn olórí agbo ilé bàbá wọn, àwọn jagunjagun tó lákíkanjú, orúkọ àwọn ẹgbẹ̀rún méjìlélógún ó lé mẹ́rìnlélọ́gbọ̀n (22,034) ni ó sì wà nínú àkọsílẹ̀ ìdílé wọn.
8 Àwọn ọmọ Békérì ni Sémírà, Jóáṣì, Élíésérì, Élíóénáì, Ómírì, Jérémótì, Ábíjà, Ánátótì àti Álémétì, gbogbo àwọn yìí ni ọmọ Békérì.
9 Àwọn àtọmọdọ́mọ wọn tó wà ní agbo ilé bàbá wọn jẹ́ ọ̀kẹ́ kan ó lé igba (20,200) jagunjagun tó lákíkanjú, orúkọ wọn sì wà nínú àkọsílẹ̀ ìdílé wọn.
10 Àwọn ọmọ Jédáélì ni Bílíhánì, àwọn ọmọ Bílíhánì sì ni: Jéúṣì, Bẹ́ńjámínì, Éhúdù, Kénáánà, Sẹ́tánì, Táṣíṣì àti Áhíṣáhárì.
11 Gbogbo wọn ni ọmọ Jédáélì, wọ́n jẹ́ olórí agbo ilé àwọn baba ńlá wọn, àwọn ẹgbẹ̀rún mẹ́tàdínlógún ó lé igba (17,200) jagunjagun tó lákíkanjú tí wọ́n ti gbára dì láti jáde ogun.
12 Àwọn Ṣúpímù àti àwọn Húpímù ni àwọn ọmọ Írì; àwọn Húṣímù ni àwọn ọmọ Áhérì.
13 Àwọn ọmọ Náfútálì ni Jásíélì, Gúnì, Jésérì àti Ṣálúmù, àwọn àtọmọdọ́mọ Bílíhà.
14 Àwọn ọmọ Mánásè ni: Ásíríélì, tí wáhàrì rẹ̀ ará Síríà bí. (Ó bí Mákírù bàbá Gílíádì.
15 Mákírù fẹ́ ìyàwó fún Húpímù àti fún Ṣúpímù, orúkọ arábìnrin rẹ̀ sì ni Máákà.) Orúkọ ìkejì ni Sélóféhádì, àmọ́ àwọn ọmọbìnrin ni Sélóféhádì bí.
16 Máákà, ìyàwó Mákírù bí ọmọ kan, ó sì pe orúkọ rẹ̀ ní Péréṣì; orúkọ arákùnrin rẹ̀ ni Ṣéréṣì; àwọn ọmọ rẹ̀ sì ni Úlámù àti Rékémù.
17 Ọmọ Úlámù ni Bédánì. Àwọn ni ọmọ Gílíádì ọmọ Mákírù ọmọ Mánásè.
18 Arábìnrin rẹ̀ ni Hámólékétì. Ó bí Íṣíhódù, Abi-ésérì àti Málà.
19 Àwọn ọmọ Ṣẹ́mídà ni Áhíánì, Ṣékémù, Líkíhì àti Áníámù.
20 Àwọn ọmọ Éfúrémù ni Ṣútélà, ọmọ rẹ̀ ni Bérédì, ọmọ rẹ̀ ni Táhátì, ọmọ rẹ̀ ni Éléádà, ọmọ rẹ̀ ni Táhátì,
21 ọmọ rẹ̀ ni Sábádì, ọmọ rẹ̀ ni Ṣútélà àti Ésérì pẹ̀lú Éléádì. Àwọn ọkùnrin Gátì tí wọ́n bí ní ilẹ̀ náà pa wọ́n torí pé wọ́n lọ kó ẹran ọ̀sìn wọn.
22 Ọ̀pọ̀ ọjọ́ ni Éfúrémù bàbá wọn fi ṣọ̀fọ̀, àwọn arákùnrin rẹ̀ sì ń wá sọ́dọ̀ rẹ̀ láti tù ú nínú.
23 Lẹ́yìn náà, ó ní àṣepọ̀ pẹ̀lú ìyàwó rẹ̀, ó lóyún, ó sì bímọ. Àmọ́ ó pe orúkọ rẹ̀ ní Bẹráyà, torí pé inú àjálù ni agbo ilé rẹ̀ wà nígbà tí ìyàwó rẹ̀ bímọ.
24 Ọmọbìnrin rẹ̀ ni Ṣéérà, òun ló tẹ ìlú Bẹti-hórónì Ìsàlẹ̀ àti ti Òkè dó àti Useni-ṣéérà.
25 Ọmọ rẹ̀ ni Réfà àti Réṣéfù, ọmọ rẹ̀ ni Télà ọmọ rẹ̀ sì ni Táhánì,
26 ọmọ rẹ̀ ni Ládánì, ọmọ rẹ̀ ni Ámíhúdù, ọmọ rẹ̀ ni Élíṣámà,
27 ọmọ rẹ̀ ni Núnì, ọmọ rẹ̀ sì ni Jóṣúà.
28 Àwọn ibi tí wọ́n ń gbé àti ohun ìní wọn ni Bẹ́tẹ́lì àti àwọn àrọko rẹ̀, Nááránì ní apá ìlà oòrùn, Gésérì ní apá ìwọ̀ oòrùn àti àwọn àrọko rẹ̀ pẹ̀lú Ṣékémù àti àwọn àrọko rẹ̀ títí dé Ááyà àti àwọn àrọko rẹ̀;
29 àwọn ilẹ̀ tó wà lẹ́gbẹ̀ẹ́ ti àwọn àtọmọdọ́mọ Mánásè ni, Bẹti-ṣéánì àti àwọn àrọko rẹ̀, Táánákì àti àwọn àrọko rẹ̀, Mẹ́gídò àti àwọn àrọko rẹ̀, Dórì àti àwọn àrọko rẹ̀. Orí àwọn ilẹ̀ yìí ni àwọn àtọmọdọ́mọ Jósẹ́fù ọmọ Ísírẹ́lì gbé.
30 Àwọn ọmọkùnrin Áṣérì ni Ímúnà, Íṣífà, Íṣífì àti Bẹráyà, pẹ̀lú Sírà arábìnrin wọn.
31 Àwọn ọmọ Bẹráyà ni Hébà àti Málíkíélì, òun ni bàbá Bísáítì.
32 Hébà bí Jáfílétì, Ṣómà, Hótámù àti Ṣúà arábìnrin wọn.
33 Àwọn ọmọ Jáfílétì ni Pásákì, Bímíhálì àti Áṣífátì. Àwọn ni ọmọ Jáfílétì.
34 Àwọn ọmọ Ṣémérì ni Áhì, Rógà, Jéhúbà àti Árámù.
35 Àwọn ọmọ Hélémù arákùnrin rẹ̀ ni Sófà, Ímínà, Ṣéléṣì àti Ámálì.
36 Àwọn ọmọ Sófà ni Súà, Hánéfà, Ṣúálì, Bérì, Ímúrà,
37 Bésérì, Hódì, Ṣáámà, Ṣílíṣà, Ítíránì àti Béérà.
38 Àwọn ọmọ Jétà ni Jéfúnè, Písípà àti Árà.
39 Àwọn ọmọ Úlà ni Áráhì, Háníélì àti Rísíà.
40 Gbogbo wọn ni ọmọ Áṣérì, àwọn olórí agbo ilé bàbá wọn, àwọn tí a yàn, àwọn jagunjagun tó lákíkanjú, àwọn olórí ìjòyè; iye wọn bí ó ṣe wà nínú àkọsílẹ̀ ìdílé wọn sì jẹ́ ẹgbẹ̀rún mẹ́rìndínlọ́gbọ̀n (26,000) ọkùnrin ogun tí wọ́n ti gbára dì fún ogun.
10 Nígbà náà, àwọn Filísínì ń bá Ísírẹ́lì jà. Àwọn ọkùnrin Ísírẹ́lì sá kúrò níwájú àwọn Filísínì, ọ̀pọ̀ lára wọn sì kú sórí Òkè Gíbóà.
2 Àwọn Filísínì sún mọ́ Sọ́ọ̀lù àti àwọn ọmọ rẹ̀, àwọn Filísínì sì pa Jónátánì, Ábínádábù àti Maliki-ṣúà, àwọn ọmọ Sọ́ọ̀lù.
3 Ìjà náà le mọ́ Sọ́ọ̀lù, ọwọ́ àwọn tafàtafà bà á, wọ́n sì dá ọgbẹ́ sí i lára.
4 Ni Sọ́ọ̀lù bá sọ fún ẹni tó ń bá a gbé ìhámọ́ra pé: “Fa idà rẹ yọ, kí o sì fi gún mi ní àgúnyọ, kí àwọn aláìdádọ̀dọ́ yìí má bàa wá hùwà ìkà sí mi.” Àmọ́, ẹni tó ń bá a gbé ìhámọ́ra kò fẹ́ ṣe bẹ́ẹ̀, nítorí ẹ̀rù bà á gan-an. Torí náà, Sọ́ọ̀lù mú idà, ó sì ṣubú lé e.
5 Nígbà tí ẹni tó ń bá a gbé ìhámọ́ra rí i pé Sọ́ọ̀lù ti kú, òun náà ṣubú lé idà tirẹ̀, ó sì kú.
6 Bí Sọ́ọ̀lù àti àwọn ọmọkùnrin rẹ̀ mẹ́tẹ̀ẹ̀ta ṣe kú nìyẹn, tí gbogbo àwọn ará ilé rẹ̀ sì kú pa pọ̀.
7 Nígbà tí gbogbo àwọn èèyàn Ísírẹ́lì tó wà ní àfonífojì rí i pé gbogbo èèyàn ti sá lọ àti pé Sọ́ọ̀lù àti àwọn ọmọ rẹ̀ ti kú, wọ́n bẹ̀rẹ̀ sí í fi àwọn ìlú wọn sílẹ̀, wọ́n sì sá lọ; lẹ́yìn náà, àwọn Filísínì wá, wọ́n sì ń gbé ibẹ̀.
8 Ní ọjọ́ kejì, nígbà tí àwọn Filísínì wá bọ́ àwọn nǹkan tó wà lára àwọn tí wọ́n pa, wọ́n rí Sọ́ọ̀lù àti àwọn ọmọ rẹ̀ tí wọ́n ti kú sórí Òkè Gíbóà.
9 Wọ́n bọ́ àwọn nǹkan tó wà lára rẹ̀, wọ́n gé orí rẹ̀ kúrò, wọ́n gbé ìhámọ́ra rẹ̀, wọ́n sì ránṣẹ́ sí gbogbo ilẹ̀ àwọn Filísínì pé kí wọ́n ròyìn rẹ̀ fún àwọn òrìṣà wọn àti àwọn èèyàn wọn.
10 Wọ́n wá gbé ìhámọ́ra rẹ̀ sínú ilé ọlọ́run wọn, wọ́n sì kan agbárí rẹ̀ mọ́ ilé Dágónì.
11 Nígbà tí gbogbo àwọn ará Jábéṣì ní Gílíádì gbọ́ gbogbo ohun tí àwọn Filísínì ṣe sí Sọ́ọ̀lù,
12 gbogbo àwọn jagunjagun gbéra, wọ́n sì gbé òkú Sọ́ọ̀lù àti òkú àwọn ọmọ rẹ̀. Wọ́n gbé wọn wá sí Jábéṣì, wọ́n sin egungun wọn sábẹ́ igi ńlá ní Jábéṣì, wọ́n sì fi ọjọ́ méje gbààwẹ̀.
13 Bí Sọ́ọ̀lù ṣe kú nìyẹn nítorí ìwà àìṣòótọ́ tó hù sí Jèhófà torí pé kò ṣe ohun tí Jèhófà sọ àti pé ó lọ wádìí lọ́dọ̀ abẹ́mìílò
14 dípò kó wádìí lọ́dọ̀ Jèhófà. Torí náà, Ó pa á, ó sì gbé ìjọba náà fún Dáfídì ọmọ Jésè.
13 Dáfídì fọ̀rọ̀ lọ àwọn olórí ẹgbẹẹgbẹ̀rún àti àwọn olórí ọgọ́rọ̀ọ̀rún pẹ̀lú gbogbo àwọn aṣáájú.
2 Lẹ́yìn náà, Dáfídì sọ fún gbogbo ìjọ Ísírẹ́lì pé: “Tí ó bá dára lójú yín tí Jèhófà Ọlọ́run wa sì fọwọ́ sí i, ẹ jẹ́ kí a ránṣẹ́ sí àwọn arákùnrin wa tó kù ní gbogbo agbègbè Ísírẹ́lì àti sí àwọn àlùfáà àti àwọn ọmọ Léfì ní àwọn ìlú wọn pẹ̀lú àwọn ibi ìjẹko wọn, kí wọ́n lè wá dara pọ̀ mọ́ wa.
3 Kí a sì gbé Àpótí Ọlọ́run wa pa dà.” Nítorí wọn kò bójú tó o nígbà ayé Sọ́ọ̀lù.
4 Gbogbo ìjọ náà fara mọ́ ọn pé àwọn á ṣe bẹ́ẹ̀, nítorí ó tọ́ lójú gbogbo àwọn èèyàn náà.
5 Torí náà, Dáfídì pe gbogbo Ísírẹ́lì jọ láti odò Íjíbítì títí dé Lebo-hámátì, kí wọ́n lè gbé Àpótí Ọlọ́run tòótọ́ wá láti Kiriati-jéárímù.
6 Dáfídì àti gbogbo Ísírẹ́lì lọ sí Báálà, sí Kiriati-jéárímù ti Júdà, kí wọ́n lè gbé Àpótí Jèhófà, Ọlọ́run tòótọ́ wá láti ibẹ̀, ẹni tó ń jókòó lórí àwọn kérúbù, ibi tí a ti ń ké pe orúkọ rẹ̀.
7 Àmọ́, wọ́n gbé Àpótí Ọlọ́run tòótọ́ sórí kẹ̀kẹ́ tuntun, wọ́n gbé e wá láti ilé Ábínádábù. Úsà àti Áhíò sì ń darí kẹ̀kẹ́ náà.
8 Dáfídì àti gbogbo Ísírẹ́lì ń ṣe ayẹyẹ níwájú Ọlọ́run tòótọ́ tọkàntara pẹ̀lú orin, háàpù, àwọn ohun ìkọrin olókùn tín-ín-rín, ìlù tanboríìnì àti síńbálì pẹ̀lú kàkàkí.
9 Àmọ́ nígbà tí wọ́n dé ibi ìpakà Kídónì, Úsà na ọwọ́ rẹ̀, ó sì gbá Àpótí náà mú, torí màlúù náà mú kí ó fẹ́rẹ̀ẹ́ dojú dé.
10 Ni ìbínú Jèhófà bá ru sí Úsà, Ó pa á nítorí pé ó na ọwọ́ rẹ̀, ó sì gbá Àpótí náà mú, torí náà, ó kú síbẹ̀ níwájú Ọlọ́run.
11 Àmọ́ inú bí Dáfídì nítorí pé ìbínú Jèhófà ru sí Úsà; wọ́n sì wá ń pe ibẹ̀ ní Peresi-úsà títí di òní yìí.
12 Torí náà, ẹ̀rù Ọlọ́run tòótọ́ ba Dáfídì ní ọjọ́ yẹn, ó sì sọ pé: “Ṣé ọ̀dọ̀ mi ló yẹ kí n gbé Àpótí Ọlọ́run tòótọ́ wá?”
13 Dáfídì kò gbé Àpótí náà wá sọ́dọ̀ ara rẹ̀ ní Ìlú Dáfídì, àmọ́ ó ní kí wọ́n gbé e lọ sí ilé Obedi-édómù ará Gátì.
14 Àpótí Ọlọ́run tòótọ́ sì wà ní agbo ilé Obedi-édómù, oṣù mẹ́ta ló fi wà ní ilé rẹ̀, Jèhófà sì ń bù kún agbo ilé Obedi-édómù àti gbogbo ohun tó ní.
14 Hírámù ọba Tírè rán àwọn òjíṣẹ́ sí Dáfídì, ó kó igi kédárì ránṣẹ́, ó tún rán àwọn oníṣẹ́ òkúta àti àwọn oníṣẹ́ igi láti kọ́ ilé fún un.
2 Dáfídì wá mọ̀ pé Jèhófà ti fìdí ìjọba òun múlẹ̀ lórí Ísírẹ́lì, torí pé Ó ti gbé ìjọba Dáfídì ga nítorí àwọn èèyàn Rẹ̀ Ísírẹ́lì.
3 Dáfídì fẹ́ ìyàwó sí i ní Jerúsálẹ́mù, ó sì bí àwọn ọmọkùnrin àti ọmọbìnrin púpọ̀ sí i.
4 Orúkọ àwọn ọmọ tí wọ́n bí fún un ní Jerúsálẹ́mù nìyí: Ṣámúà, Ṣóbábù, Nátánì, Sólómọ́nì,
5 Íbárì, Élíṣúà, Élípélétì,
6 Nógà, Néfégì, Jáfíà,
7 Élíṣámà, Béélíádà àti Élífélétì.
8 Nígbà tí àwọn Filísínì gbọ́ pé wọ́n ti fòróró yan Dáfídì ṣe ọba lórí gbogbo Ísírẹ́lì, gbogbo àwọn Filísínì bẹ̀rẹ̀ sí í wá Dáfídì. Bí Dáfídì ṣe gbọ́ báyìí, ó lọ gbéjà kò wọ́n.
9 Ìgbà náà ni àwọn Filísínì wọlé wá, wọ́n sì ń kó nǹkan àwọn èèyàn ní Àfonífojì Réfáímù.
10 Dáfídì wádìí lọ́dọ̀ Ọlọ́run pé: “Ṣé kí n lọ gbéjà ko àwọn Filísínì? Ṣé wàá fi wọ́n lé mi lọ́wọ́?” Ni Jèhófà bá sọ fún un pé: “Lọ, ó dájú pé màá fi wọ́n lé ọ lọ́wọ́.”
11 Torí náà, Dáfídì lọ sí Baali-pérásímù, ó sì pa wọ́n níbẹ̀. Dáfídì wá sọ pé: “Ọlọ́run tòótọ́ ti tipasẹ̀ ọwọ́ mi ya lu àwọn ọ̀tá mi, bí ìgbà tí omi bá ya lu nǹkan.” Ìdí nìyẹn tí wọ́n fi pe ibẹ̀ ní Baali-pérásímù.
12 Àwọn Filísínì fi àwọn ọlọ́run wọn sílẹ̀ níbẹ̀, a sì dáná sun wọ́n bí Dáfídì ṣe pa á láṣẹ.
13 Nígbà tó yá, àwọn Filísínì tún wá kó nǹkan àwọn èèyàn ní àfonífojì náà.
14 Dáfídì tún wádìí lọ́dọ̀ Ọlọ́run, àmọ́ Ọlọ́run tòótọ́ sọ fún un pé: “Má ṣe dojú kọ wọ́n ní tààràtà. Kàkà bẹ́ẹ̀, ẹ̀yìn ni kí o gbà yọ sí wọn, kí o sì wá dojú kọ wọ́n níwájú àwọn igi bákà.
15 Tí o bá ti gbọ́ ìró tó ń dún bí ìró ẹsẹ̀ lórí àwọn igi bákà, kí o dojú ìjà kọ wọ́n, nítorí Ọlọ́run tòótọ́ yóò ti lọ ṣáájú rẹ láti ṣá àwọn ọmọ ogun Filísínì balẹ̀.”
16 Torí náà, Dáfídì ṣe ohun tí Ọlọ́run tòótọ́ pa láṣẹ fún un gẹ́lẹ́, wọ́n sì pa àwọn ọmọ ogun Filísínì láti Gíbíónì títí dé Gésérì.
17 Òkìkí Dáfídì kàn dé gbogbo àwọn ilẹ̀ náà, Jèhófà sì mú kí gbogbo àwọn orílẹ̀-èdè máa bẹ̀rù rẹ̀.
17 Gbàrà tí Dáfídì bẹ̀rẹ̀ sí í gbé inú ilé rẹ̀, ó sọ fún wòlíì Nátánì pé: “Mò ń gbé inú ilé tí wọ́n fi igi kédárì kọ́ nígbà tí àpótí májẹ̀mú Jèhófà wà lábẹ́ àwọn aṣọ àgọ́.”
2 Nátánì dá Dáfídì lóhùn pé: “Ṣe ohunkóhun tó wà lọ́kàn rẹ, nítorí Ọlọ́run tòótọ́ wà pẹ̀lú rẹ.”
3 Lóru ọjọ́ yẹn, Ọlọ́run bá Nátánì sọ̀rọ̀, ó ní:
4 “Lọ sọ fún Dáfídì ìránṣẹ́ mi pé, ‘Ohun tí Jèhófà sọ nìyí: “Ìwọ kọ́ ló máa kọ́ ilé tí màá gbé fún mi.
5 Nítorí mi ò gbé inú ilé láti ọjọ́ tí mo ti mú Ísírẹ́lì jáde títí di òní yìí, àmọ́ mò ń lọ láti àgọ́ dé àgọ́ àti látinú àgọ́ ìjọsìn kan dé òmíràn.
6 Ní gbogbo àkókò tí mò ń bá gbogbo Ísírẹ́lì rìn, ṣé mo fìgbà kankan sọ fún ọ̀kan lára àwọn onídàájọ́ tí mo yàn láti máa bójú tó àwọn èèyàn mi Ísírẹ́lì bí àgùntàn, pé, ‘Kí ló dé tí ẹ ò fi kọ́ ilé onígi kédárì fún mi?’”’
7 “Ní báyìí, sọ fún Dáfídì ìránṣẹ́ mi pé, ‘Ohun tí Jèhófà Ọlọ́run àwọn ọmọ ogun sọ nìyí: “Mo mú ọ láti ibi ìjẹko, pé kí o má da agbo ẹran mọ́, kí o lè wá di aṣáájú àwọn èèyàn mi Ísírẹ́lì.
8 Màá wà pẹ̀lú rẹ níbikíbi tí o bá lọ, màá sì mú gbogbo àwọn ọ̀tá rẹ kúrò níwájú rẹ; màá jẹ́ kí orúkọ rẹ lókìkí bí orúkọ àwọn ẹni ńlá tó wà láyé.
9 Màá yan ibì kan fún àwọn èèyàn mi Ísírẹ́lì, màá fìdí wọn kalẹ̀, wọ́n á sì máa gbé ibẹ̀ láìsì ìyọlẹ́nu mọ́; àwọn ẹni burúkú kò ní pọ́n wọn lójú mọ́, bí wọ́n ti máa ń ṣe tẹ́lẹ̀,
10 láti ọjọ́ tí mo ti yan àwọn onídàájọ́ fún àwọn èèyàn mi Ísírẹ́lì. Màá ṣẹ́gun gbogbo àwọn ọ̀tá rẹ. Wò ó, yàtọ̀ síyẹn, ó dájú pé, ‘Jèhófà yóò kọ́ ilé fún ọ.’
11 “‘“Nígbà tí o bá kú, tí o sì lọ síbi tí àwọn baba ńlá rẹ wà, màá gbé ọmọ rẹ dìde lẹ́yìn rẹ, ọ̀kan lára àwọn ọmọ rẹ, màá sì fìdí ìjọba rẹ̀ múlẹ̀.
12 Òun ló máa kọ́ ilé fún mi, màá sì fìdí ìtẹ́ rẹ̀ múlẹ̀ títí láé.
13 Màá di bàbá rẹ̀, á sì di ọmọ mi. Mi ò ní mú ìfẹ́ mi tí kì í yẹ̀ kúrò lára rẹ̀ bí mo ṣe mú un kúrò lára ẹni tó ṣáájú rẹ.
14 Màá mú kó dúró nínú ilé mi àti nínú ìjọba mi títí láé, ìtẹ́ rẹ̀ á sì wà títí láé.”’”
15 Nátánì sọ gbogbo ọ̀rọ̀ yìí àti gbogbo ìran tó rí fún Dáfídì.
16 Ni Ọba Dáfídì bá wọlé, ó jókòó níwájú Jèhófà, ó sì sọ pé: “Jèhófà Ọlọ́run, ta ni mí? Kí ni ilé mi sì já mọ́ tí o fi mú mi dé ibi tí mo dé yìí?
17 Àfi bíi pé ìyẹn ò tó, ìwọ Ọlọ́run, o tún sọ nípa ilé ìránṣẹ́ rẹ títí lọ dé ọjọ́ iwájú tó jìnnà, o sì ṣíjú wò mí bíi pé ẹni tó yẹ ká túbọ̀ gbé ga ni mí, Jèhófà Ọlọ́run.
18 Kí ni Dáfídì ìránṣẹ́ rẹ tún lè sọ fún ọ nípa bí o ṣe bọlá fún mi, nígbà tí o sì mọ ìránṣẹ́ rẹ dáadáa?
19 Jèhófà, nítorí ìránṣẹ́ rẹ àti nítorí ohun tó wà lọ́kàn rẹ ni o fi ṣe gbogbo àwọn ohun ńlá yìí, tí o sì tipa bẹ́ẹ̀ fi títóbi rẹ hàn.
20 Jèhófà, kò sí ẹni tó dà bí rẹ, kò sì sí Ọlọ́run kankan àfi ìwọ; gbogbo ohun tí a ti fi etí wa gbọ́ jẹ́rìí sí i.
21 Orílẹ̀-èdè wo ní gbogbo ayé ló dà bí àwọn èèyàn rẹ Ísírẹ́lì? Ọlọ́run tòótọ́ lọ rà wọ́n pa dà nítorí wọ́n jẹ́ èèyàn rẹ̀. O ṣe orúkọ fún ara rẹ bí o ṣe ń ṣe àwọn ohun ńlá àti àwọn ohun àgbàyanu, tí o sì ń lé àwọn orílẹ̀-èdè kúrò níwájú àwọn èèyàn rẹ tí o rà pa dà láti Íjíbítì.
22 O sọ àwọn èèyàn rẹ Ísírẹ́lì di àwọn èèyàn tí á máa jẹ́ tìrẹ títí lọ; ìwọ Jèhófà sì di Ọlọ́run wọn.
23 Ní báyìí, Jèhófà, jẹ́ kí ìlérí tí o ṣe nípa ìránṣẹ́ rẹ àti nípa ilé rẹ̀ ṣẹ títí láé, kí o sì ṣe ohun tí o ṣèlérí.
24 Kí orúkọ rẹ wà títí láé, kí a sì máa gbé e ga, kí àwọn èèyàn lè sọ pé, ‘Jèhófà Ọlọ́run àwọn ọmọ ogun, Ọlọ́run Ísírẹ́lì, ni Ọlọ́run tó ń ṣàkóso Ísírẹ́lì,’ kí ilé Dáfídì ìránṣẹ́ rẹ sì fìdí múlẹ̀ níwájú rẹ.
25 Nítorí ìwọ, Ọlọ́run mi, ti fi han ìránṣẹ́ rẹ ìdí tí o fẹ́ fi kọ́ ilé fún un. Ìdí nìyẹn tí ìránṣẹ́ rẹ fi ní ìgboyà láti gba àdúrà yìí sí ọ.
26 Jèhófà, ìwọ ni Ọlọ́run tòótọ́, o sì ti ṣèlérí àwọn ohun rere yìí nípa ìránṣẹ́ rẹ.
27 Nítorí náà, jẹ́ kí ó dùn mọ́ ọ nínú láti bù kún ilé ìránṣẹ́ rẹ, sì jẹ́ kí ó máa wà títí láé níwájú rẹ, nítorí ìwọ, Jèhófà, ti bù kún un, ìbùkún á sì wà lórí rẹ̀ títí láé.”
19 Nígbà tó yá Náháṣì ọba àwọn ọmọ Ámónì kú, ọmọ rẹ̀ sì jọba ní ipò rẹ̀.
2 Dáfídì bá sọ pé: “Màá fi ìfẹ́ tí kì í yẹ̀ hàn sí Hánúnì ọmọ Náháṣì, nítorí bàbá rẹ̀ fi ìfẹ́ tí kì í yẹ̀ hàn sí mi.” Torí náà, Dáfídì rán àwọn òjíṣẹ́ láti lọ tù ú nínú nítorí bàbá rẹ̀ tó kú. Àmọ́ nígbà tí àwọn ìránṣẹ́ Dáfídì dé ilẹ̀ àwọn ọmọ Ámónì láti tu Hánúnì nínú,
3 àwọn ìjòyè àwọn ọmọ Ámónì sọ fún Hánúnì pé: “Ṣé o rò pé torí kí Dáfídì lè bọlá fún bàbá rẹ ló ṣe rán àwọn olùtùnú sí ọ? Ǹjẹ́ kì í ṣe torí kó lè wo inú ìlú yìí fínnífínní, kó lé ọ kúrò lórí oyè, kí ó sì ṣe amí ilẹ̀ yìí ni àwọn ìránṣẹ́ rẹ̀ fi wá sọ́dọ̀ rẹ?”
4 Nítorí náà, Hánúnì mú àwọn ìránṣẹ́ Dáfídì, ó fá irun wọn, ó gé ẹ̀wù wọn ní ààbọ̀ dé ìdí, ó sì ní kí wọ́n máa lọ.
5 Nígbà tí wọ́n sọ ohun tó ṣẹlẹ̀ sí àwọn ọkùnrin náà fún Dáfídì, kíá ló rán àwọn míì lọ pàdé wọn, nítorí wọ́n ti dójú ti àwọn ọkùnrin náà gan-an; ọba sì sọ fún wọn pé: “Ẹ dúró sí Jẹ́ríkò títí irùngbọ̀n yín á fi hù pa dà, lẹ́yìn náà kí ẹ pa dà wálé.”
6 Nígbà tó yá, àwọn ọmọ Ámónì rí i pé àwọn ti di ẹni ìkórìíra lójú Dáfídì, torí náà, Hánúnì àti àwọn ọmọ Ámónì fi ẹgbẹ̀rún (1,000) tálẹ́ńtì fàdákà ránṣẹ́ láti háyà àwọn kẹ̀kẹ́ ẹṣin àti àwọn agẹṣin láti Mesopotámíà, Aramu-máákà àti Sóbà.
7 Bí wọ́n ṣe háyà ẹgbẹ̀rún méjìlélọ́gbọ̀n (32,000) kẹ̀kẹ́ ẹṣin nìyẹn pẹ̀lú ọba Máákà àti àwọn èèyàn rẹ̀. Ìgbà náà ni wọ́n wá, wọ́n sì pàgọ́ síwájú Médébà. Àwọn ọmọ Ámónì kóra jọ láti àwọn ìlú wọn, wọ́n sì jáde wá jagun.
8 Nígbà tí Dáfídì gbọ́, ó rán Jóábù lọ àti gbogbo àwọn ọmọ ogun títí kan àwọn jagunjagun rẹ̀ tó lákíkanjú jù lọ.
9 Àwọn ọmọ Ámónì jáde lọ, wọ́n sì tò lọ́wọ̀ọ̀wọ́ ní àtiwọ ẹnubodè ìlú, àmọ́ àwọn ọba tó wá náà dúró sórí pápá.
10 Nígbà tí Jóábù rí i pé wọ́n ń gbé ogun bọ̀ níwájú àti lẹ́yìn, ó yan lára àwọn ọmọ ogun tó dára jù lọ ní Ísírẹ́lì, ó sì tò wọ́n lọ́wọ̀ọ̀wọ́ láti pàdé àwọn ará Síríà.
11 Ó fi àwọn tó kù lára àwọn ọkùnrin náà sábẹ́ àṣẹ Ábíṣáì ẹ̀gbọ́n rẹ̀, kí ó lè tò wọ́n lọ́wọ̀ọ̀wọ́ láti pàdé àwọn ọmọ Ámónì.
12 Ó wá sọ pé: “Tí ọwọ́ àwọn ará Síríà bá le jù fún mi, kí o wá gbà mí sílẹ̀; àmọ́ tí ọwọ́ àwọn ọmọ Ámónì bá le jù fún ọ, màá gbà ọ́ sílẹ̀.
13 Kí a jẹ́ alágbára, kí a sì ní ìgboyà nítorí àwọn èèyàn wa àti àwọn ìlú Ọlọ́run wa, Jèhófà yóò sì ṣe ohun tó dára ní ojú rẹ̀.”
14 Ìgbà náà ni Jóábù àti àwọn ọkùnrin rẹ̀ jáde lọ pàdé àwọn ará Síríà lójú ogun, wọ́n sì sá kúrò níwájú rẹ̀.
15 Nígbà tí àwọn ọmọ Ámónì rí i pé àwọn ará Síríà ti fẹsẹ̀ fẹ, àwọn náà sá kúrò níwájú Ábíṣáì ẹ̀gbọ́n rẹ̀, wọ́n sì wọ inú ìlú lọ. Lẹ́yìn náà, Jóábù wá sí Jerúsálẹ́mù.
16 Nígbà tí àwọn ará Síríà rí i pé Ísírẹ́lì ti ṣẹ́gun àwọn, wọ́n rán àwọn òjíṣẹ́ láti pe àwọn ará Síríà tó wà ní agbègbè Odò jọ, Ṣófákì olórí àwọn ọmọ ogun Hadadésà ló sì ń darí wọn.
17 Nígbà tí wọ́n ròyìn fún Dáfídì, lẹ́sẹ̀kẹsẹ̀, ó kó gbogbo Ísírẹ́lì jọ, ó sọdá Jọ́dánì, ó wá bá wọn, ó sì to àwọn jagunjagun rẹ̀ lọ́wọ̀ọ̀wọ́ láti dojú kọ wọ́n. Dáfídì to àwọn jagunjagun rẹ̀ lọ́wọ̀ọ̀wọ́ láti pàdé àwọn ará Síríà, wọ́n sì bá a jà.
18 Àmọ́, àwọn ará Síríà sá kúrò níwájú Ísírẹ́lì; Dáfídì pa ẹgbẹ̀rún méje (7,000) àwọn tó ń gun kẹ̀kẹ́ ẹṣin àti ọ̀kẹ́ méjì (40,000) àwọn ọmọ ogun Síríà tó ń fẹsẹ̀ rìn, ó sì pa Ṣófákì olórí àwọn ọmọ ogun wọn.
19 Nígbà tí àwọn ìránṣẹ́ Hadadésà rí i pé Ísírẹ́lì ti ṣẹ́gun àwọn, wọ́n tètè wá àlàáfíà lọ́dọ̀ Dáfídì, wọ́n sì di ọmọ abẹ́ rẹ̀; àwọn ará Síríà ò sì fẹ́ ran àwọn ọmọ Ámónì lọ́wọ́ mọ́.
22 Nígbà náà, Dáfídì sọ pé: “Ilé Jèhófà Ọlọ́run tòótọ́ nìyí, pẹpẹ ẹbọ sísun fún Ísírẹ́lì sì nìyí.”
2 Dáfídì wá pàṣẹ pé kí wọ́n kó àwọn àjèjì tó wà ní ilẹ̀ Ísírẹ́lì jọ, ó sì yàn wọ́n ṣe agbẹ́kùúta láti máa gé òkúta, kí wọ́n sì máa gbẹ́ òkúta tí wọ́n á fi kọ́ ilé Ọlọ́run tòótọ́.
3 Dáfídì tún pèsè irin tó pọ̀ gan-an láti fi ṣe ìṣó ilẹ̀kùn àwọn ẹnubodè àti àwọn ẹ̀mú, bákan náà, ó pèsè bàbà tó pọ̀ débi pé kò ṣeé wọ̀n
4 àti ẹ̀là gẹdú kédárì tí kò níye, nítorí àwọn ọmọ Sídónì  àti àwọn ará Tírè kó ẹ̀là gẹdú kédárì tó pọ̀ gan-an wá fún Dáfídì.
5 Dáfídì sì sọ pé: “Sólómọ́nì ọmọ mi jẹ́ ọ̀dọ́, kò sì ní ìrírí, ilé tí a máa kọ́ fún Jèhófà sì máa lẹ́wà yàtọ̀, kí wọ́n lè gbọ́ nípa òkìkí àti ẹwà rẹ̀ ní gbogbo ilẹ̀. Nítorí náà, màá pèsè àwọn nǹkan sílẹ̀ fún un.” Dáfídì wá pèsè ọ̀pọ̀ nǹkan ìkọ́lé sílẹ̀ ṣáájú ikú rẹ̀.
6 Ó tún pe Sólómọ́nì ọmọ rẹ̀, ó sì ní kó kọ́ ilé fún Jèhófà Ọlọ́run Ísírẹ́lì.
7 Dáfídì sọ fún Sólómọ́nì ọmọ rẹ̀ pé: “Ní tèmi, ìfẹ́ ọkàn mi ni láti kọ́ ilé fún orúkọ Jèhófà Ọlọ́run mi.
8 Àmọ́ Jèhófà bá mi sọ̀rọ̀, ó ní, ‘O ti ta ẹ̀jẹ̀ tó pọ̀ gan-an sílẹ̀, o sì ti ja àwọn ogun ńlá. O ò ní kọ́ ilé fún orúkọ mi, nítorí o ti ta ẹ̀jẹ̀ tó pọ̀ gan-an sílẹ̀ níwájú mi.
9 Wò ó! Wàá bí ọmọkùnrin kan tó máa jẹ́ ẹni àlàáfíà, màá sì fún un ní ìsinmi kúrò lọ́wọ́ gbogbo àwọn ọ̀tá rẹ̀ tó yí i ká, Sólómọ́nì ni orúkọ tí a máa pè é, màá sì fi àlàáfíà àti ìparọ́rọ́ jíǹkí Ísírẹ́lì ní ìgbà ayé rẹ̀.
10 Òun ló máa kọ́ ilé fún orúkọ mi. Á di ọmọ mi, màá sì di bàbá rẹ̀. Màá fìdí ìtẹ́ ìjọba rẹ̀ múlẹ̀ lórí Ísírẹ́lì títí láé.’
11 “Wò ó, ọmọ mi, kí Jèhófà wà pẹ̀lú rẹ, kí o ṣe àṣeyọrí, kí o sì kọ́ ilé Jèhófà Ọlọ́run rẹ, gẹ́gẹ́ bí ó ti sọ nípa rẹ.
12 Kìkì pé kí Jèhófà fún ọ ní làákàyè àti òye nígbà tó bá fún ọ ní àṣẹ lórí Ísírẹ́lì, kí o lè máa pa òfin Jèhófà Ọlọ́run rẹ mọ́.
13 Wàá sì ṣàṣeyọrí tí o bá rí i pé o tẹ̀ lé àwọn ìlànà àti ìdájọ́ tí Jèhófà ní kí Mósè fún Ísírẹ́lì. Jẹ́ onígboyà àti alágbára. Má bẹ̀rù, má sì jáyà.
14 Wò ó, mo ti sapá gan-an láti pèsè ọ̀kẹ́ márùn-ún (100,000) tálẹ́ńtì wúrà sílẹ̀ fún ilé Jèhófà àti mílíọ̀nù kan (1,000,000) tálẹ́ńtì fàdákà pẹ̀lú bàbà àti irin tó pọ̀ gan-an débi pé kò ṣeé wọ̀n, mo sì ti pèsè àwọn ẹ̀là gẹdú àti òkúta sílẹ̀, àmọ́ wàá fi kún wọn.
15 Àwọn òṣìṣẹ́ púpọ̀ wà pẹ̀lú rẹ, ìyẹn àwọn agbẹ́kùúta, àwọn oníṣẹ́ òkúta àti àwọn oníṣẹ́ igi pẹ̀lú onírúurú àwọn akọ́ṣẹ́mọṣẹ́.
16 Wúrà, fàdákà, bàbà àti irin náà pọ̀ débi pé kò ṣeé wọ̀n. Dìde kí o sì bẹ̀rẹ̀ iṣẹ́ náà, kí Jèhófà wà pẹ̀lú rẹ.”
17 Dáfídì wá pàṣẹ fún gbogbo àwọn ìjòyè Ísírẹ́lì pé kí wọ́n ran Sólómọ́nì ọmọ òun lọ́wọ́, ó ní:
18 “Ṣebí Jèhófà Ọlọ́run yín wà pẹ̀lú yín, ṣebí ó ti fún yín ní ìsinmi kúrò lọ́wọ́ gbogbo àwọn ọ̀tá tó yí yín ká? Nítorí ó fi àwọn tó ń gbé ilẹ̀ náà lé mi lọ́wọ́, a sì ti ṣẹ́gun ilẹ̀ náà níwájú Jèhófà àti àwọn èèyàn rẹ̀.
19 Ní báyìí, ẹ pinnu pé ẹ máa fi gbogbo ọkàn yín àti gbogbo ara yín wá Jèhófà Ọlọ́run yín, kí ẹ sì bẹ̀rẹ̀ sí í kọ́ ibi mímọ́ Jèhófà Ọlọ́run tòótọ́, láti gbé àpótí májẹ̀mú Jèhófà àti àwọn nǹkan èlò mímọ́ ti Ọlọ́run tòótọ́ wá sínú ilé tí a kọ́ fún orúkọ Jèhófà.”
28 Nígbà náà, Dáfídì kó gbogbo ìjòyè Ísírẹ́lì jọ sí Jerúsálẹ́mù, àwọn ni: àwọn ìjòyè ẹ̀yà kọ̀ọ̀kan, àwọn olórí àwọn àwùjọ tó ń ṣe ìránṣẹ́ fún ọba, àwọn olórí ẹgbẹẹgbẹ̀rún àti àwọn olórí ọgọ́rọ̀ọ̀rún, àwọn olórí tó ń bójú tó gbogbo ohun ìní àti àwọn ẹran ọ̀sìn ọba àti ti àwọn ọmọ rẹ̀ pẹ̀lú àwọn òṣìṣẹ́ ààfin àti àwọn ọkùnrin tó jẹ́ akíkanjú àti ọ̀jáfáfá.
2 Ìgbà náà ni Ọba Dáfídì dìde dúró, ó sì sọ pé: “Ẹ gbọ́ mi, ẹ̀yin arákùnrin mi àti ẹ̀yin èèyàn mi. Ó jẹ́ ìfẹ́ ọkàn mi láti kọ́ ilé tó máa jẹ́ ibi ìsinmi fún àpótí májẹ̀mú Jèhófà, tí á sì jẹ́ àpótí ìtìsẹ̀ fún Ọlọ́run wa, mo sì ti ṣètò sílẹ̀ láti kọ́ ọ.
3 Àmọ́ Ọlọ́run tòótọ́ sọ fún mi pé, ‘O ò ní kọ́ ilé fún orúkọ mi, nítorí ọkùnrin ogun ni ọ́, o sì ti ta ẹ̀jẹ̀ sílẹ̀.’
4 Síbẹ̀, Jèhófà Ọlọ́run Ísírẹ́lì yàn mí nínú gbogbo ilé bàbá mi láti di ọba lórí Ísírẹ́lì títí láé, nítorí ó yan Júdà ṣe aṣáájú, nínú gbogbo ilé Júdà, ó yan ilé bàbá mi, nínú gbogbo ọmọ bàbá mi, èmi ni ó fọwọ́ sí, láti fi mí jọba lórí gbogbo Ísírẹ́lì.
5 Nínú gbogbo àwọn ọmọ mi, torí àwọn ọmọ tí Jèhófà fún mi pọ̀, ó yan Sólómọ́nì ọmọ mi láti jókòó sórí ìtẹ́ ìjọba Jèhófà lórí Ísírẹ́lì.
6 “Ó sọ fún mi pé, ‘Sólómọ́nì ọmọ rẹ ló máa kọ́ ilé mi àti àwọn àgbàlá mi, nítorí mo ti yàn án ṣe ọmọ mi, màá sì di bàbá rẹ̀.
7 Màá fìdí ìjọba rẹ̀ múlẹ̀ títí láé tó bá pinnu láti máa pa àwọn àṣẹ mi àti àwọn ìdájọ́ mi mọ́, bí ó ti ń ṣe lọ́wọ́lọ́wọ́.’
8 Torí náà, mò ń sọ fún yín lójú gbogbo Ísírẹ́lì, ìyẹn ìjọ Jèhófà àti ní etí Ọlọ́run wa pé: Ẹ rí i pé ẹ mọ gbogbo àṣẹ Jèhófà Ọlọ́run yín, kí ẹ sì máa pa wọ́n mọ́, kí ilẹ̀ dáradára náà lè di tiyín, kí ẹ sì lè fi sílẹ̀ gẹ́gẹ́ bí ogún tó máa wà títí láé fún àwọn ọmọ yín.
9 “Ìwọ Sólómọ́nì ọmọ mi, mọ Ọlọ́run bàbá rẹ, kí o sì fi gbogbo ọkàn àti inú dídùn sìn ín, nítorí gbogbo ọkàn ni Jèhófà ń wá, ó sì ń fi òye mọ gbogbo èrò àti ìfẹ́ ọkàn. Tí o bá wá a, á jẹ́ kí o rí òun, àmọ́ tí o bá fi í sílẹ̀, á kọ̀ ẹ́ sílẹ̀ títí láé.
10 Ní báyìí, wò ó, Jèhófà ti yàn ọ́ láti kọ́ ilé kan tó máa jẹ́ ibi mímọ́. Jẹ́ onígboyà kí o sì bẹ̀rẹ̀ iṣẹ́.”
11 Lẹ́yìn náà, Dáfídì fún Sólómọ́nì ọmọ rẹ̀ ní àwòrán ìkọ́lé ti ibi àbáwọlé àti ti àwọn ilé rẹ̀, àwọn yàrá tí wọ́n ń kó nǹkan pa mọ́ sí, àwọn yàrá orí òrùlé, àwọn yàrá inú àti ti ilé ìbòrí ìpẹ̀tù.
12 Ó fún un ní àwòrán ìkọ́lé gbogbo ohun tí a fi hàn án nípa ìmísí nípa àwọn àgbàlá ilé Jèhófà, ti gbogbo àwọn yàrá ìjẹun tó yí i ká, ti àwọn ibi ìṣúra ilé Ọlọ́run tòótọ́ àti ti àwọn ibi ìṣúra tí wọ́n ń kó àwọn ohun tí a sọ di mímọ́ sí;
13 bákan náà, ó sọ fún un nípa àwọn àwùjọ àwọn àlùfáà àti ti àwọn ọmọ Léfì, gbogbo iṣẹ́ tó jẹ́ iṣẹ́ ìsìn ilé Jèhófà àti gbogbo nǹkan tí wọ́n ń lò fún iṣẹ́ ìsìn ilé Jèhófà;
14 ó tún fún un ní ìwọ̀n wúrà, wúrà gbogbo nǹkan èlò tí wọ́n á fi ṣe oríṣiríṣi iṣẹ́ ìsìn, ìwọ̀n gbogbo nǹkan èlò fàdákà àti gbogbo nǹkan èlò tí wọ́n á fi ṣe oríṣiríṣi iṣẹ́ ìsìn;
15 bákan náà, ó fún un ní ìwọ̀n àwọn ọ̀pá fìtílà wúrà àti àwọn fìtílà wúrà wọn, ìwọ̀n oríṣiríṣi ọ̀pá fìtílà àti àwọn fìtílà wọn àti ìwọ̀n àwọn ọ̀pá fìtílà fàdákà, ti ọ̀pá fìtílà kọ̀ọ̀kan àti àwọn fìtílà rẹ̀ bí wọ́n ṣe ń lò wọ́n;
16 ó tún fún un ní ìwọ̀n wúrà àwọn tábìlì búrẹ́dì onípele, ti tábìlì kọ̀ọ̀kan àti fàdákà tí wọ́n á fi ṣe àwọn tábìlì fàdákà,
17 ó fún un ní ìwọ̀n àwọn àmúga, àwọn abọ́, àwọn ṣágo ògidì wúrà àti ìwọ̀n ọ̀kọ̀ọ̀kan àwọn abọ́ kéékèèké wúrà àti ìwọ̀n ọ̀kọ̀ọ̀kan abọ́ kéékèèké fàdákà.
18 Ó tún fún un ní ìwọ̀n wúrà tí a yọ́ mọ́ fún pẹpẹ tùràrí àti fún àwòrán kẹ̀kẹ́ ẹṣin, ìyẹn, àwọn kérúbù wúrà tí wọ́n na ìyẹ́ apá wọn bo orí àpótí májẹ̀mú Jèhófà.
19 Dáfídì sọ pé: “Ọwọ́ Jèhófà wà pẹ̀lú mi, ó sì fún mi ní ìjìnlẹ̀ òye kí n lè kọ gbogbo kúlẹ̀kúlẹ̀ àwòrán ìkọ́lé náà sílẹ̀.”
20 Lẹ́yìn náà, Dáfídì sọ fún Sólómọ́nì ọmọ rẹ̀ pé: “Jẹ́ onígboyà àti alágbára kí o sì bẹ̀rẹ̀ iṣẹ́. Má bẹ̀rù, má sì jáyà, nítorí Jèhófà Ọlọ́run, Ọlọ́run mi, wà pẹ̀lú rẹ. Kò ní fi ọ́ sílẹ̀ tàbí kí ó kọ̀ ọ́ sílẹ̀, àmọ́ ó máa wà pẹ̀lú rẹ títí gbogbo iṣẹ́ tó jẹ́ ti iṣẹ́ ìsìn ilé Jèhófà á fi parí.
21 Àwùjọ àwọn àlùfáà àti ti àwọn ọmọ Léfì nìyí fún gbogbo iṣẹ́ ìsìn ilé Ọlọ́run tòótọ́. O ní àwọn òṣìṣẹ́ tó ti múra tán, tí wọ́n sì jẹ́ ọ̀jáfáfá láti ṣe iṣẹ́ èyíkéyìí, o tún ní àwọn ìjòyè àti gbogbo àwọn èèyàn tó máa ṣe gbogbo ohun tí o bá ní kí wọ́n ṣe.”
2 Sólómọ́nì pàṣẹ pé kí wọ́n kọ́ ilé kan fún orúkọ Jèhófà, kí wọ́n sì kọ́ ilé kan fún ìjọba òun.
2 Sólómọ́nì yan ọ̀kẹ́ mẹ́ta ààbọ̀ (70,000) ọkùnrin láti ṣe lébìrà àti ọ̀kẹ́ mẹ́rin (80,000) láti máa gé òkúta ní àwọn òkè pẹ̀lú ẹgbẹ̀rún mẹ́ta ó lé ọgọ́rùn-ún mẹ́fà (3,600) láti ṣe alábòójútó wọn.
3 Yàtọ̀ síyẹn, Sólómọ́nì ránṣẹ́ sí Hírámù ọba Tírè pé: “Ohun tí o ṣe fún Dáfídì bàbá mi nígbà tí o kó igi kédárì ránṣẹ́ sí i láti fi kọ́ ilé tí á máa gbé ni kí o ṣe fún mi.
4 Ní báyìí, mo fẹ́ kọ́ ilé fún orúkọ Jèhófà Ọlọ́run mi, láti yà á sí mímọ́ fún un, láti máa sun tùràrí onílọ́fínńdà níwájú rẹ̀ àti láti máa kó búrẹ́dì onípele síbẹ̀ ní gbogbo ìgbà àti àwọn ẹbọ sísun ní àárọ̀ àti ní ìrọ̀lẹ́, ní àwọn Sábáàtì, ní àwọn òṣùpá tuntun àti ní àwọn àsìkò àjọyọ̀ Jèhófà Ọlọ́run wa. Ohun tí Ísírẹ́lì gbọ́dọ̀ máa ṣe nìyẹn títí láé.
5 Ilé tí mo fẹ́ kọ́ náà máa tóbi, nítorí Ọlọ́run wa tóbi ju gbogbo àwọn ọlọ́run míì lọ.
6 Ta ni agbára rẹ̀ gbé e láti kọ́ ilé fún un? Nítorí àwọn ọ̀run àti ọ̀run àwọn ọ̀run kò lè gbà á, ta wá ni mí tí màá fi kọ́ ilé fún un? Àfi kí n kàn kọ́ ọ gẹ́gẹ́ bí ibi tí a ó ti máa mú ẹbọ rú èéfín níwájú rẹ̀.
7 Ní báyìí, fi ọkùnrin oníṣẹ́ ọnà kan ránṣẹ́ sí mi, tó já fáfá nínú iṣẹ́ ọnà wúrà, fàdákà, bàbà, irin, òwú aláwọ̀ pọ́pù, òwú rírẹ̀dòdò àti fọ́nrán òwú aláwọ̀ búlúù, tó sì mọ bí a ti ń fín àwọn iṣẹ́ ọnà. Ó máa ṣiṣẹ́ ní Júdà àti ní Jerúsálẹ́mù pẹ̀lú àwọn oníṣẹ́ ọnà mi tó já fáfá, àwọn tí Dáfídì bàbá mi ti pèsè sílẹ̀.
8 Kí o kó àwọn gẹdú igi kédárì, ti igi júnípà àti ti igi álígọ́mù láti Lẹ́bánónì ránṣẹ́ sí mi, nítorí mo mọ̀ dáadáa pé àwọn ìránṣẹ́ rẹ mọ bí a ṣe ń gé àwọn igi Lẹ́bánónì. Àwọn ìránṣẹ́ mi á bá àwọn ìránṣẹ́ rẹ ṣiṣẹ́
9 láti pèsè gẹdú tó pọ̀ gan-an sílẹ̀ fún mi, nítorí ilé tí mo fẹ́ kọ́ máa tóbi yàtọ̀.
10 Wò ó! Màá pèsè oúnjẹ fún àwọn ìránṣẹ́ rẹ, àwọn agégi tó máa gé igi náà, màá fún wọn ní: ọ̀kẹ́ kan (20,000) òṣùwọ̀n kọ́ọ̀ àlìkámà, ọ̀kẹ́ kan (20,000) òṣùwọ̀n kọ́ọ̀ ọkà bálì, ọ̀kẹ́ kan (20,000) báàtì wáìnì àti ọ̀kẹ́ kan (20,000) báàtì òróró.”
11 Hírámù ọba Tírè wá kọ̀wé ránṣẹ́ sí Sólómọ́nì pé: “Nítorí pé Jèhófà nífẹ̀ẹ́ àwọn èèyàn rẹ̀, ó fi ọ́ ṣe ọba wọn.”
12 Hírámù sì sọ pé: “Ìyìn ni fún Jèhófà Ọlọ́run Ísírẹ́lì, ẹni tó dá ọ̀run àti ayé, nítorí ó ti fún Ọba Dáfídì ní ọlọ́gbọ́n ọmọ tó ní làákàyè àti òye, tó máa kọ́ ilé fún Jèhófà àti fún ìjọba òun fúnra rẹ̀.
13 Wò ó, mo ti rán ọkùnrin ọ̀jáfáfá oníṣẹ́ ọnà kan sí ọ, ó ní òye, Hiramu-ábì ni orúkọ rẹ̀,
14 ó jẹ́ ọmọ obìnrin kan tó wá látinú ẹ̀yà Dánì, àmọ́ tí bàbá rẹ̀ jẹ́ ará Tírè; ó já fáfá nínú iṣẹ́ ọnà wúrà, fàdákà, bàbà, irin, òkúta, igi gẹdú, òwú aláwọ̀ pọ́pù, fọ́nrán òwú aláwọ̀ búlúù, aṣọ àtàtà àti aṣọ rírẹ̀dòdò. Ó lè fín oríṣiríṣi iṣẹ́ ọnà, ó sì lè ṣe iṣẹ́ ọnà èyíkéyìí tí wọ́n bá fún un. Ó máa ṣiṣẹ́ pẹ̀lú àwọn ọ̀jáfáfá oníṣẹ́ ọnà rẹ àti àwọn ọ̀jáfáfá oníṣẹ́ ọnà olúwa mi Dáfídì bàbá rẹ.
15 Ní báyìí, kí olúwa mi fi àlìkámà, ọkà bálì, òróró àti wáìnì tó ṣèlérí ránṣẹ́ sí àwọn ìránṣẹ́ rẹ̀.
16 A máa gé àwọn igi láti Lẹ́bánónì, bí èyí tí o nílò bá ṣe pọ̀ tó, a ó kó wọn wá sọ́dọ̀ rẹ ní àdìpọ̀ igi tó léfòó, a ó sì kó wọn gba orí òkun wá sí Jópà; wàá sì kó wọn lọ sí Jerúsálẹ́mù.”
17 Sólómọ́nì wá ka gbogbo ọkùnrin tó jẹ́ àjèjì ní ilẹ̀ Ísírẹ́lì, lẹ́yìn ìkànìyàn tí Dáfídì bàbá rẹ̀ ṣe, iye wọn jẹ́ ọ̀kẹ́ méje ààbọ̀ ó lé ẹgbẹ̀rún mẹ́tà àti ọgọ́rùn-ún mẹ́fà (153,600).
18 Nítorí náà, ó yan ọ̀kẹ́ mẹ́ta ààbọ̀ (70,000) lára wọn láti ṣe lébìrà àti ọ̀kẹ́ mẹ́rin (80,000) láti máa gé òkúta ní àwọn òkè àti ẹgbẹ̀rún mẹ́ta ó lé ọgọ́rùn-ún mẹ́fà (3,600) láti ṣe alábòójútó tí á máa kó àwọn èèyàn ṣiṣẹ́.
6 Ní àkókò yẹn, Sólómọ́nì sọ̀rọ̀, ó ní: “Jèhófà sọ pé inú ìṣúdùdù tó kàmàmà ni òun á máa gbé.
2 Ní báyìí, mo ti kọ́ ilé ológo kan fún ọ, ibi tó fìdí múlẹ̀ tí wàá máa gbé títí láé.”
3 Lẹ́yìn náà, ọba yíjú pa dà, ó sì bẹ̀rẹ̀ sí í súre fún gbogbo ìjọ Ísírẹ́lì, bí gbogbo ìjọ Ísírẹ́lì ṣe wà ní ìdúró.
4 Ó sọ pé: “Ìyìn ni fún Jèhófà Ọlọ́run Ísírẹ́lì, ẹni tó fi ẹnu ara rẹ̀ ṣèlérí fún Dáfídì bàbá mi, tó sì fi ọwọ́ ara rẹ̀ mú un ṣẹ, tó sọ pé,
5 ‘Láti ọjọ́ tí mo ti mú àwọn èèyàn mi jáde kúrò ní ilẹ̀ Íjíbítì, mi ò yan ìlú kankan nínú gbogbo ẹ̀yà Ísírẹ́lì tí màá kọ́ ilé sí fún orúkọ mi, kí ó lè máa wà níbẹ̀, mi ò sì yan ọkùnrin kankan láti jẹ́ aṣáájú lórí àwọn èèyàn mi Ísírẹ́lì.
6 Ṣùgbọ́n mo ti yan Jerúsálẹ́mù kí orúkọ mi lè máa wà níbẹ̀, mo sì ti yan Dáfídì láti ṣe olórí àwọn èèyàn mi Ísírẹ́lì.’
7 Ó jẹ́ ìfẹ́ ọkàn Dáfídì bàbá mi pé kí ó kọ́ ilé fún orúkọ Jèhófà Ọlọ́run Ísírẹ́lì.
8 Àmọ́, Jèhófà sọ fún Dáfídì bàbá mi pé, ‘Ìfẹ́ ọkàn rẹ ni pé kí o kọ́ ilé fún orúkọ mi, ó sì dára bó ṣe ń wù ọ́ yìí.
9 Ṣùgbọ́n, ìwọ kọ́ ló máa kọ́ ilé náà, ọmọ tí o máa bí ló máa kọ́ ilé fún orúkọ mi.’
10 Jèhófà ti mú ìlérí rẹ̀ ṣẹ, torí mo ti jọba ní ipò Dáfídì bàbá mi, mo sì jókòó lórí ìtẹ́ Ísírẹ́lì, bí Jèhófà ti ṣèlérí. Mo tún kọ́ ilé kan fún orúkọ Jèhófà Ọlọ́run Ísírẹ́lì,
11 ibẹ̀ ni mo sì gbé Àpótí tí májẹ̀mú Jèhófà wà nínú rẹ̀ sí, èyí tó bá àwọn ọmọ Ísírẹ́lì dá.”
12 Ó wá dúró níwájú pẹpẹ Jèhófà ní iwájú gbogbo ìjọ Ísírẹ́lì, ó sì tẹ́ ọwọ́ rẹ̀ síwájú.
13 (Sólómọ́nì ṣe pèpéle bàbà, ó sì gbé e sí àárín àgbàlá. Gígùn rẹ̀ jẹ́ ìgbọ̀nwọ́ márùn-ún, fífẹ̀ rẹ̀ jẹ́ ìgbọ̀nwọ́ márùn-ún, gíga rẹ̀ sì jẹ́ ìgbọ̀nwọ́ mẹ́ta; ó sì dúró sórí rẹ̀.) Ó kúnlẹ̀ níwájú gbogbo ìjọ Ísírẹ́lì, ó sì tẹ́ ọwọ́ rẹ̀ sí ọ̀run,
14 ó wá sọ pé: “Jèhófà Ọlọ́run Ísírẹ́lì, kò sí Ọlọ́run tó dà bí rẹ ní ọ̀run tàbí ní ayé, ò ń pa májẹ̀mú mọ́, o sì ń fi ìfẹ́ tí kì í yẹ̀ hàn sí àwọn ìránṣẹ́ rẹ tó ń fi gbogbo ọkàn wọn rìn níwájú rẹ.
15 O ti mú ìlérí tí o ṣe fún ìránṣẹ́ rẹ Dáfídì bàbá mi ṣẹ. Ẹnu rẹ lo fi ṣe ìlérí náà, o sì ti fi ọwọ́ ara rẹ mú un ṣẹ lónìí yìí.
16 Ní báyìí, Jèhófà Ọlọ́run Ísírẹ́lì, mú ìlérí tí o ṣe fún ìránṣẹ́ rẹ Dáfídì bàbá mi ṣẹ, nígbà tí o sọ pé: ‘Kò ní ṣàìsí ọkùnrin kan láti ìlà ìdílé rẹ níwájú mi tí yóò máa jókòó sórí ìtẹ́ Ísírẹ́lì, bí àwọn ọmọ rẹ bá ṣáà ti ń fiyè sí ọ̀nà wọn, tí wọ́n sì ń rìn nínú òfin mi bí ìwọ náà ṣe rìn níwájú mi.’
17 Ní báyìí, Jèhófà Ọlọ́run Ísírẹ́lì, mú ìlérí tí o ṣe fún ìránṣẹ́ rẹ Dáfídì ṣẹ.
18 “Àmọ́, ṣé Ọlọ́run á máa bá àwọn èèyàn gbé inú ayé ni? Wò ó! Àwọn ọ̀run, àní, ọ̀run àwọn ọ̀run, kò lè gbà ọ́; ká má ṣẹ̀ṣẹ̀ wá sọ ti ilé tí mo kọ́ yìí!
19 Ní báyìí, Jèhófà Ọlọ́run mi, fiyè sí àdúrà ìránṣẹ́ rẹ àti ẹ̀bẹ̀ rẹ̀ fún ojú rere, kí o sì fetí sí igbe ìránṣẹ́ rẹ fún ìrànlọ́wọ́ àti àdúrà tó ń gbà níwájú rẹ.
20 Kí ojú rẹ wà lára ilé yìí tọ̀sántòru, lára ibi tí o sọ pé wàá fi orúkọ rẹ sí, láti fetí sí àdúrà tí ìránṣẹ́ rẹ ń gbà ní ìdojúkọ ibí yìí.
21 Kí o gbọ́ ẹ̀bẹ̀ ìránṣẹ́ rẹ fún ìrànlọ́wọ́ àti ẹ̀bẹ̀ àwọn èèyàn rẹ Ísírẹ́lì nígbà tí wọ́n bá gbàdúrà ní ìdojúkọ ibí yìí, kí o gbọ́ láti ibi tí ò ń gbé, láti ọ̀run; kí o gbọ́, kí o sì dárí jì wọ́n.
22 “Tí ẹnì kan bá ṣẹ ọmọnìkejì rẹ̀, tó mú kó búra, tó sì mú kó wà lábẹ́ ìbúra náà, tó bá wá síwájú pẹpẹ rẹ nínú ilé yìí nígbà tó ṣì wà lábẹ́ ìbúra náà,
23 nígbà náà, kí o gbọ́ láti ọ̀run, kí o gbé ìgbésẹ̀, kí o sì ṣe ìdájọ́ àwọn ìránṣẹ́ rẹ, kí o san ẹni burúkú lẹ́san, kí o sì jẹ́ kí ohun tó ṣe dà lé e lórí, kí o pe olódodo ní aláìṣẹ̀, kí o sì san èrè òdodo rẹ̀ fún un.
24 “Tí ọ̀tá bá ṣẹ́gun àwọn èèyàn rẹ Ísírẹ́lì torí pé wọ́n ń dẹ́ṣẹ̀ sí ọ, tí wọ́n sì pa dà wá, tí wọ́n gbé orúkọ rẹ ga, tí wọ́n gbàdúrà, tí wọ́n sì bẹ̀ ọ́ nínú ilé yìí pé kí o ṣojú rere sí àwọn,
25 nígbà náà, kí o gbọ́ láti ọ̀run, kí o dárí ẹ̀ṣẹ̀ àwọn èèyàn rẹ Ísírẹ́lì jì wọ́n, kí o sì mú wọn pa dà wá sí ilẹ̀ tí o fún àwọn àti àwọn baba ńlá wọn.
26 “Nígbà tí ọ̀run bá sé pa, tí òjò kò sì rọ̀   torí pé wọ́n ń dẹ́ṣẹ̀ sí ọ, tí wọ́n wá gbàdúrà ní ìdojúkọ ibí yìí, tí wọ́n gbé orúkọ rẹ ga, tí wọ́n sì yí pa dà kúrò nínú ẹ̀ṣẹ̀ wọn torí pé o rẹ̀ wọ́n wálẹ̀,
27 nígbà náà, kí o gbọ́ láti ọ̀run, kí o sì dárí ẹ̀ṣẹ̀ àwọn ìránṣẹ́ rẹ jì wọ́n, ìyẹn àwọn èèyàn rẹ Ísírẹ́lì, nítorí pé wàá tọ́ wọn sí ọ̀nà tó yẹ kí wọ́n máa rìn; kí o sì rọ̀jò sórí ilẹ̀ rẹ tí o fún àwọn èèyàn rẹ láti jogún.
28 “Bí ìyàn bá mú ní ilẹ̀ náà tàbí tí àjàkálẹ̀ àrùn bá jà, tí ooru tó ń jó ewéko gbẹ tàbí èbíbu bá wà, tí ọ̀wọ́ eéṣú tàbí ọ̀yánnú eéṣú bá wà tàbí tí àwọn ọ̀tá wọn bá dó tì wọ́n ní ìlú èyíkéyìí ní ilẹ̀ náà tàbí tí ìyọnu èyíkéyìí tàbí àrùn bá wáyé,
29 àdúrà èyíkéyìí tí ì báà jẹ́, ìbéèrè fún ojú rere èyíkéyìí tí ẹnikẹ́ni bá béèrè tàbí èyí tí gbogbo àwọn èèyàn rẹ Ísírẹ́lì bá béèrè (nítorí pé kálukú ló mọ ìṣòro rẹ̀ àti ìrora rẹ̀), tí wọ́n bá tẹ́ ọwọ́ wọn sí apá ibi tí ilé yìí wà,
30 nígbà náà, kí o gbọ́ láti ọ̀run, ibi tí ò ń gbé, kí o sì dárí jì wọ́n; kí o san èrè fún kálukú gẹ́gẹ́ bí gbogbo ọ̀nà rẹ̀, nítorí pé o mọ ọkàn rẹ̀ (ìwọ nìkan lo mọ ọkàn èèyàn),
31 kí wọ́n lè máa bẹ̀rù rẹ láti máa rìn ní àwọn ọ̀nà rẹ ní gbogbo ọjọ́ tí wọ́n á fi gbé lórí ilẹ̀ tí o fún àwọn baba ńlá wa.
32 “Bákan náà, ní ti àjèjì tí kì í ṣe ara àwọn èèyàn rẹ Ísírẹ́lì, àmọ́ tó wá láti ilẹ̀ tó jìnnà nítorí orúkọ ńlá rẹ àti ọwọ́ agbára rẹ pẹ̀lú apá rẹ tó nà jáde, tí ó sì wá gbàdúrà ní ìdojúkọ ilé yìí,
33 nígbà náà, kí o fetí sílẹ̀ láti ọ̀run, ibi tí ò ń gbé, kí o sì ṣe gbogbo ohun tí àjèjì náà béèrè lọ́wọ́ rẹ, kí gbogbo aráyé lè mọ orúkọ rẹ, kí wọ́n sì máa bẹ̀rù rẹ, bí àwọn èèyàn rẹ Ísírẹ́lì ti ń ṣe, kí wọ́n sì mọ̀ pé a ti fi orúkọ rẹ pe ilé tí mo kọ́ yìí.
34 “Tí àwọn èèyàn rẹ bá lọ bá àwọn ọ̀tá wọn jà lójú ogun bí o ṣe rán wọn, tí wọ́n sì gbàdúrà  sí ọ ní ìdojúkọ ìlú tí o yàn àti ilé tí mo kọ́ fún orúkọ rẹ,
35 nígbà náà, kí o gbọ́ àdúrà wọn láti ọ̀run àti ẹ̀bẹ̀ wọn pé kí o ṣojú rere sí àwọn, kí o sì ṣe ìdájọ́ nítorí wọn.
36 “Tí wọ́n bá ṣẹ̀ ọ́ (nítorí kò sí èèyàn tí kì í dẹ́ṣẹ̀), tí inú rẹ ru sí wọn, tí o fi wọ́n sílẹ̀ fún ọ̀tá, tí àwọn tó mú wọn sì kó wọn lẹ́rú lọ sí ilẹ̀ kan, bóyá èyí tó jìnnà tàbí èyí tó wà nítòsí,
37 tí wọ́n bá ro inú ara wọn wò ní ilẹ̀ tí wọ́n kó wọn lẹ́rú lọ, tí wọ́n pa dà sọ́dọ̀ rẹ, tí wọ́n sì bẹ̀bẹ̀ pé kí o ṣojú rere sí àwọn ní ilẹ̀ tí wọ́n ti jẹ́ ẹrú, tí wọ́n sọ pé, ‘A ti ṣẹ̀, a sì ti ṣàṣìṣe; a ti ṣe ohun búburú,’
38 tí wọ́n sì fi gbogbo ọkàn wọn àti gbogbo ara wọn pa dà sọ́dọ̀ rẹ ní ilẹ̀ tí wọ́n ti ń ṣe ẹrú, ìyẹn ibi tí wọ́n kó wọn lẹ́rú lọ, tí wọ́n sì gbàdúrà ní ìdojúkọ ilẹ̀ tí o fún àwọn baba ńlá wọn àti ìlú tí o yàn àti ilé tí mo kọ́ fún orúkọ rẹ,
39 nígbà náà, láti ibi tí ò ń gbé ní ọ̀run, kí o gbọ́ àdúrà wọn àti ẹ̀bẹ̀ wọn pé kí o ṣojú rere sí àwọn, kí o sì ṣe ìdájọ́ nítorí wọn, kí o dárí ji àwọn èèyàn rẹ tó ṣẹ̀ ọ́.
40 “Ní báyìí, ìwọ Ọlọ́run mi, jọ̀wọ́, ṣí ojú rẹ, kí o sì tẹ́tí sí àdúrà tí a bá gbà ní ibí yìí.
41 Torí náà, dìde, Jèhófà Ọlọ́run, wá síbi ìsinmi rẹ, ìwọ àti Àpótí agbára rẹ. Jèhófà Ọlọ́run, fi aṣọ ìgbàlà wọ àwọn àlùfáà rẹ, sì jẹ́ kí àwọn ẹni ìdúróṣinṣin rẹ yọ̀ nínú ohun rere.
42 Jèhófà Ọlọ́run, má ṣe kọ ẹni àmì òróró rẹ sílẹ̀. Rántí ìfẹ́ tí kì í yẹ̀ tí o ní sí Dáfídì ìránṣẹ́ rẹ.”
7 Gbàrà tí Sólómọ́nì parí àdúrà rẹ̀, iná bọ́ láti ọ̀run, ó jó ẹbọ sísun àti àwọn ẹbọ náà, ògo Jèhófà sì kún ilé náà.
2 Àwọn àlùfáà kò lè wọnú ilé Jèhófà nítorí pé ògo Jèhófà ti kún ilé Jèhófà.
3 Gbogbo àwọn èèyàn Ísírẹ́lì ń wò nígbà tí iná bọ́ sílẹ̀, tí ògo Jèhófà sì bo ilé náà, wọ́n tẹrí ba, wọ́n sì dojú bolẹ̀ lórí ibi tí a fi òkúta tẹ́, wọ́n wólẹ̀, wọ́n sì dúpẹ́ lọ́wọ́ Jèhófà, “nítorí ó jẹ́ ẹni rere; ìfẹ́ rẹ̀ tí kì í yẹ̀ sì wà títí láé.”
4 Ọba àti gbogbo àwọn èèyàn náà rú àwọn ẹbọ níwájú Jèhófà.
5 Ọba Sólómọ́nì fi ẹgbẹ̀rún méjìlélógún (22,000) màlúù àti ọ̀kẹ́ mẹ́fà (120,000) àgùntàn rúbọ. Bí ọba àti gbogbo àwọn èèyàn náà ṣe ṣayẹyẹ ṣíṣí ilé Ọlọ́run tòótọ́ nìyẹn.
6 Àwọn àlùfáà dúró sí ibi iṣẹ́ wọn, bí àwọn ọmọ Léfì náà ṣe dúró pẹ̀lú ohun èlò tí wọ́n fi ń kọrin sí Jèhófà. (Ọba Dáfídì ṣe àwọn ohun ìkọrin yìí láti máa fi dúpẹ́ lọ́wọ́ Jèhófà, nígbà tí Dáfídì bá ń yin Ọlọ́run pẹ̀lú wọn, “nítorí ìfẹ́ rẹ̀ tí kì í yẹ̀ wà títí láé.”) Àwọn àlùfáà ń fun kàkàkí kíkankíkan níwájú wọn, gbogbo àwọn ọmọ Ísírẹ́lì sì wà ní ìdúró.
7 Nígbà náà, Sólómọ́nì ya àárín àgbàlá tó wà níwájú ilé Jèhófà sí mímọ́, torí ibẹ̀ ló ti máa rú àwọn ẹbọ sísun àti àwọn apá tó lọ́ràá lára àwọn ẹbọ ìrẹ́pọ̀, nítorí pé pẹpẹ bàbà tí Sólómọ́nì ṣe kò lè gba àwọn ẹbọ sísun náà àti ọrẹ ọkà pẹ̀lú àwọn apá tó lọ́ràá.
8 Ní àkókò yẹn, Sólómọ́nì fi ọjọ́ méje ṣe àjọyọ̀ náà pẹ̀lú gbogbo Ísírẹ́lì, wọ́n jẹ́ ìjọ ńlá láti Lebo-hámátì títí dé Àfonífojì Íjíbítì.
9 Àmọ́ ní ọjọ́ kẹjọ, wọ́n ṣe àpéjọ ọlọ́wọ̀, nítorí pé wọ́n ti fi ọjọ́ méje ṣe ayẹyẹ ṣíṣí pẹpẹ náà, wọ́n sì ti fi ọjọ́ méje ṣe àjọyọ̀.
10 Nígbà tó di ọjọ́ kẹtàlélógún oṣù keje, ó ní kí àwọn èèyàn náà máa lọ sí ilé wọn, inú wọn ń dùn, ayọ̀ sì kún ọ̀kan wọn nítorí oore tí Jèhófà ṣe fún Dáfídì àti Sólómọ́nì pẹ̀lú Ísírẹ́lì àwọn èèyàn rẹ̀.
11 Bí Sólómọ́nì ṣe parí ilé Jèhófà àti ilé ọba nìyẹn; gbogbo ohun tó wà lọ́kàn Sólómọ́nì láti ṣe nípa ilé Jèhófà àti ilé tirẹ̀ ló ṣe láṣeyọrí.
12 Jèhófà wá fara han Sólómọ́nì ní òru, ó sì sọ fún un pé: “Mo ti gbọ́ àdúrà rẹ, mo sì ti yan ibí yìí fún ara mi láti jẹ́ ilé ìrúbọ.
13 Nígbà tí mo bá sé ọ̀run pa, tí òjò kò sì rọ̀, nígbà tí mo bá pàṣẹ fún àwọn tata láti jẹ ilẹ̀ náà run, tí mo bá sì rán àjàkálẹ̀ àrùn sáàárín àwọn èèyàn mi,
14 tí àwọn èèyàn mi tí à ń fi orúkọ mi pè sì rẹ ara wọn sílẹ̀, tí wọ́n gbàdúrà, tí wọ́n wá ojú mi, tí wọ́n sì kúrò nínú àwọn ọ̀nà búburú wọn, nígbà náà, màá gbọ́ láti ọ̀run, màá dárí ẹ̀ṣẹ̀ wọn jì wọ́n, màá sì wo ilẹ̀ wọn sàn.
15 Ní báyìí, màá la ojú mi, màá sì tẹ́tí sí àdúrà tí wọ́n bá gbà ní ibí yìí.
16 Mo ti yan ilé yìí, mo sì yà á sí mímọ́ kí orúkọ mi lè máa wà níbẹ̀ títí lọ, ojú mi àti ọkàn mi á sì máa wà níbẹ̀ nígbà gbogbo.
17 “Ní tìrẹ, tí o bá rìn níwájú mi bí Dáfídì bàbá rẹ ṣe rìn, tí ò ń ṣe gbogbo ohun tí mo pa láṣẹ fún ọ, tí o sì ń pa àwọn ìlànà mi àti àwọn ìdájọ́ mi mọ́,
18 ìgbà náà ni màá fìdí ìtẹ́ ìjọba rẹ múlẹ̀, bí mo ṣe bá Dáfídì bàbá rẹ dá májẹ̀mú pé, ‘Kò ní ṣàìsí ọkùnrin kan láti ìlà ìdílé rẹ tí yóò máa ṣàkóso lórí Ísírẹ́lì.’
19 Àmọ́ tí ẹ bá pa dà lẹ́yìn mi, tí ẹ kò sì pa àwọn òfin àti àṣẹ tí mo fún yín mọ́, tí ẹ wá lọ ń sin àwọn ọlọ́run míì, tí ẹ sì ń forí balẹ̀ fún wọn,
20 ńṣe ni màá fa Ísírẹ́lì tu lórí ilẹ̀ mi tí mo fún wọn, màá gbé ilé yìí tí mo yà sí mímọ́ fún orúkọ mi sọ nù kúrò níwájú mi, màá sọ ọ́ di ohun ẹ̀gàn àti ohun ẹ̀sín láàárín gbogbo èèyàn.
21 Ilé yìí á di àwókù. Gbogbo ẹni tó bá gba ibẹ̀ kọjá á wò ó tìyanutìyanu, á sì sọ pé, ‘Kì nìdí tí Jèhófà fi ṣe báyìí sí ilẹ̀ yìí àti sí ilé yìí?’
22 Nígbà náà, wọ́n á sọ pé, ‘Torí pé wọ́n fi Jèhófà Ọlọ́run àwọn baba ńlá wọn sílẹ̀ ni, ẹni tó mú wọn jáde kúrò ní ilẹ̀ Íjíbítì, wọ́n yíjú sí àwọn ọlọ́run míì, wọ́n ń forí balẹ̀ fún wọn, wọ́n sì ń sìn wọ́n. Ìdí nìyẹn tó fi mú gbogbo àjálù yìí bá wọn.’”
10 Rèhóbóámù lọ sí Ṣékémù, nítorí gbogbo Ísírẹ́lì ti wá sí Ṣékémù láti fi í jọba.
2 Gbàrà tí Jèróbóámù ọmọ Nébátì gbọ́ (ó ṣì wà ní Íjíbítì torí ó ti sá lọ nítorí Ọba Sólómọ́nì), Jèróbóámù pa dà wá láti Íjíbítì.
3 Lẹ́yìn náà, wọ́n ránṣẹ́ pe Jèróbóámù, òun àti gbogbo Ísírẹ́lì sì wá bá Rèhóbóámù, wọ́n sọ pé:
4 “Bàbá rẹ mú kí àjàgà wa wúwo. Àmọ́ tí o bá mú kí iṣẹ́ tó nira tí bàbá rẹ fún wa rọ̀ wá lọ́rùn, tí o sì mú kí àjàgà tó wúwo tó fi kọ́ wa lọ́rùn fúyẹ́, a ó máa sìn ọ́.”
5 Ló bá sọ fún wọn pé: “Ẹ pa dà wá bá mi lẹ́yìn ọjọ́ mẹ́ta.” Torí náà, àwọn èèyàn náà lọ.
6 Ọba Rèhóbóámù wá fọ̀rọ̀ lọ àwọn àgbà ọkùnrin tó bá Sólómọ́nì bàbá rẹ̀ ṣiṣẹ́ nígbà tó wà láàyè, ó ní: “Ẹ gbà mí nímọ̀ràn, èsì wo ni ká fún àwọn èèyàn yìí?”
7 Wọ́n dá a lóhùn pé: “Tí o bá ṣe dáadáa sí àwọn èèyàn yìí, tí o ṣe ohun tí wọ́n fẹ́, tí o sì fún wọn ní èsì rere, ìwọ ni wọ́n á máa sìn títí lọ.”
8 Àmọ́, ó kọ ìmọ̀ràn tí àwọn àgbà ọkùnrin fún un, ó sì fọ̀rọ̀ lọ àwọn ọ̀dọ́kùnrin tí wọ́n jọ dàgbà, àmọ́ tí wọ́n ti di ẹmẹ̀wà rẹ̀ báyìí.
9 Ó béèrè lọ́wọ́ wọn pé: “Ẹ gbà mí nímọ̀ràn, èsì wo ni ká fún àwọn èèyàn tó sọ fún mi pé, ‘Mú kí àjàgà tí bàbá rẹ fi kọ́ wa lọ́rùn fúyẹ́’?”
10 Àwọn ọ̀dọ́kùnrin tí wọ́n jọ dàgbà sọ fún un pé: “Èyí ni ohun tí o máa sọ fún àwọn èèyàn tó sọ fún ọ pé, ‘Bàbá rẹ mú kí àjàgà wa wúwo, ṣùgbọ́n mú kí ó fúyẹ́ lọ́rùn wa’; ohun tí wàá sọ fún wọn ni pé, ‘Ọmọ ìka ọwọ́ mi tó kéré jù yóò nípọn ju ìbàdí bàbá mi lọ.
11 Bàbá mi fi àjàgà tó wúwo kọ́ yín lọ́rùn, àmọ́ ńṣe ni màá fi kún àjàgà yín. Pàṣán ni bàbá mi fi nà yín, ṣùgbọ́n kòbókò oníkókó ni màá fi nà yín.’”
12 Jèróbóámù àti gbogbo àwọn èèyàn náà wá bá Rèhóbóámù ní ọjọ́ kẹta, bí ọba ṣe sọ pé: “Ẹ pa dà wá bá mi ní ọjọ́ kẹta.”
13 Àmọ́, ńṣe ni ọba jágbe mọ́ wọn. Bí Ọba Rèhóbóámù kò ṣe gba ìmọ̀ràn tí àwọn àgbà ọkùnrin fún un nìyẹn.
14 Ìmọ̀ràn tí àwọn ọ̀dọ́kùnrin fún un ló tẹ̀ lé, ó sọ fún àwọn èèyàn náà pé: “Màá mú kí àjàgà yín wúwo sí i, màá sì tún fi kún un. Pàṣán ni bàbá mi fi nà yín, ṣùgbọ́n kòbókò oníkókó ni màá fi nà yín.”
15 Nítorí náà, ọba ò fetí sí àwọn èèyàn náà, torí pé Ọlọ́run tòótọ́ ló mú kí ìyípadà náà wáyé, kí ọ̀rọ̀ Jèhófà lè ṣẹ, èyí tó gbẹnu Áhíjà ọmọ Ṣílò sọ fún Jèróbóámù ọmọ Nébátì.
16 Ní ti gbogbo Ísírẹ́lì, torí pé ọba ò gbọ́ tiwọn, àwọn èèyàn náà fún ọba lésì pé: “Kí ló pa àwa àti Dáfídì pọ̀? A ò ní ogún kankan nínú ọmọ Jésè. Ìwọ Ísírẹ́lì, kí kálukú lọ sọ́dọ̀ àwọn ọlọ́run rẹ̀. Ìwọ Dáfídì, máa mójú tó ilé ara rẹ!” Bí gbogbo Ísírẹ́lì ṣe pa dà sí ilé wọn nìyẹn.
17 Àmọ́ Rèhóbóámù ń jọba nìṣó lórí àwọn ọmọ Ísírẹ́lì tó ń gbé ní àwọn ìlú Júdà.
18 Lẹ́yìn náà, Ọba Rèhóbóámù rán Hádórámù, ẹni tó jẹ́ olórí àwọn tí ọba ní kó máa ṣiṣẹ́ fún òun sí àwọn ọmọ Ísírẹ́lì, ṣùgbọ́n àwọn ọmọ Ísírẹ́lì sọ ọ́ ní òkúta pa. Agbára káká ni Ọba Rèhóbóámù fi rọ́nà gun kẹ̀kẹ́ ẹṣin rẹ̀ láti sá lọ sí Jerúsálẹ́mù.
19 Àwọn ọmọ Ísírẹ́lì sì ń ṣọ̀tẹ̀ sí ilé Dáfídì títí di òní yìí.
16 Ní ọdún kẹrìndínlógójì ìjọba Ásà, Bááṣà ọba Ísírẹ́lì wá dojú kọ Júdà, ó sì bẹ̀rẹ̀ sí í kọ́ Rámà, kí ẹnikẹ́ni má bàa jáde tàbí kí ó wọlé sọ́dọ̀ Ásà ọba Júdà.
2 Ni Ásà bá kó fàdákà àti wúrà jáde látinú àwọn ibi ìṣúra ilé Jèhófà àti ilé ọba, ó sì fi wọ́n ránṣẹ́ sí Bẹni-hádádì ọba Síríà tó ń gbé ní Damásíkù, ó sọ pé:
3 “Àdéhùn kan wà láàárín èmi àti ìwọ àti láàárín bàbá mi àti bàbá rẹ. Mo fi fàdákà àti wúrà ránṣẹ́ sí ọ. Wò ó, lọ yẹ àdéhùn tí o bá Bááṣà ọba Ísírẹ́lì ṣe, kó lè pa dà lẹ́yìn mi.”
4 Bẹni-hádádì ṣe ohun tí Ọba Ásà sọ, ó rán àwọn olórí ọmọ ogun rẹ̀ láti gbéjà ko àwọn ìlú Ísírẹ́lì, wọ́n sì ṣá Íjónì, Dánì  àti Ebẹli-máímù balẹ̀ pẹ̀lú gbogbo ibi tí wọ́n ń kó nǹkan pa mọ́ sí ní àwọn ìlú Náfútálì.
5 Nígbà tí Bááṣà gbọ́ ohun tó ṣẹlẹ̀, ẹsẹ̀kẹsẹ̀ ló jáwọ́ nínú kíkọ́ Rámà, ó sì pa iṣẹ́ tó ń ṣe níbẹ̀ tì.
6 Ọba Ásà wá kó gbogbo Júdà jọ, wọ́n kó àwọn òkúta àti ẹ̀là gẹdú tó wà ní Rámà, tí Bááṣà fi ń kọ́lé, ó sì fi wọ́n kọ́ Gébà àti Mísípà.
7 Ní àkókò yẹn, Hánáánì aríran wá bá Ásà ọba Júdà, ó sì sọ fún un pé: “Nítorí o gbẹ́kẹ̀ lé ọba Síríà, tí o kò sì gbẹ́kẹ̀ lé Jèhófà Ọlọ́run rẹ, àwọn ọmọ ogun ọba Síríà ti bọ́ mọ́ ẹ lọ́wọ́.
8 Ṣebí àwọn ará Etiópíà àti àwọn ará Líbíà ní àwọn ọmọ ogun tó pọ̀ rẹpẹtẹ àti àwọn kẹ̀kẹ́ ẹṣin pẹ̀lú àwọn agẹṣin? Àmọ́ torí pé o gbẹ́kẹ̀ lé Jèhófà, ó fi wọ́n lé ọ lọ́wọ́.
9 Nítorí ojú Jèhófà ń lọ káàkiri gbogbo ayé láti fi agbára rẹ̀ hàn nítorí àwọn tí wọ́n ń fi gbogbo ọkàn wọn sìn ín. O ti hùwà òmùgọ̀ lórí ọ̀ràn yìí; láti ìsinsìnyí lọ, ogun yóò máa jà ọ́.”
10 Àmọ́, inú bí Ásà sí aríran náà, ó sì fi í sẹ́wọ̀n, torí ohun tó sọ mú kí Ásà gbaná jẹ. Ní àkókò yẹn kan náà, Ásà bẹ̀rẹ̀ sí í fìyà jẹ àwọn kan lára àwọn èèyàn náà.
11 Ní ti ìtàn Ásà, láti ìbẹ̀rẹ̀ dé òpin, ó wà lákọsílẹ̀ nínú Ìwé Àwọn Ọba Júdà àti ti Ísírẹ́lì.
12 Ní ọdún kọkàndínlógójì ìjọba Ásà, àrùn kan mú un ní ẹsẹ̀, ó sì di àìsàn ńlá sí i lára; síbẹ̀ nínú àìsàn tó wà, kò yíjú sí Jèhófà, àwọn oníṣègùn ló yíjú sí.
13 Níkẹyìn, Ásà sinmi pẹ̀lú àwọn baba ńlá rẹ̀; ó kú ní ọdún kọkànlélógójì ìjọba rẹ̀.
14 Nítorí náà, wọ́n sin ín sí ibi ìsìnkú rẹ̀ tó lọ́lá, èyí tó gbẹ́ fún ara rẹ̀ sí Ìlú Dáfídì; wọ́n sì tẹ́ ẹ sórí àga ìgbókùú tí wọ́n ti fi òróró básámù sí lára àti oríṣiríṣi èròjà tí a pò mọ́ àkànṣe òróró ìpara. Síwájú sí i, wọ́n ṣe ìfinásun tó ṣàrà ọ̀tọ̀ nítorí rẹ̀ nígbà ìsìnkú rẹ̀.
17 Jèhóṣáfátì ọmọ rẹ̀  jọba ní ipò rẹ̀, ó sì mú kí ipò rẹ̀ fìdí múlẹ̀ lórí Ísírẹ́lì.
2 Ó kó àwọn ológun sí gbogbo ìlú olódi Júdà, ó sì fi àwọn ọmọ ogun sí ilẹ̀ Júdà àti sínú àwọn ìlú Éfúrémù tí Ásà bàbá rẹ̀ gbà.
3 Jèhófà wà pẹ̀lú Jèhóṣáfátì nítorí pé ó rìn ní àwọn ọ̀nà tí Dáfídì baba ńlá rẹ̀ rìn nígbà àtijọ́, kò sì wá àwọn Báálì.
4 Ó wá Ọlọ́run bàbá rẹ̀, ó ń pa àṣẹ rẹ̀ mọ́, kò sì hu ìwà tí Ísírẹ́lì ń hù.
5 Jèhófà fìdí ìjọba náà múlẹ̀ ní ọwọ́ rẹ̀; gbogbo Júdà ń mú ẹ̀bùn wá fún Jèhóṣáfátì, ó sì ní ọrọ̀ àti ògo tó pọ̀ gan-an.
6 Ó ní ìgboyà láti máa rìn ní àwọn ọ̀nà Jèhófà, kódà ó mú àwọn ibi gíga àti àwọn òpó òrìṣà kúrò ní Júdà.
7 Ní ọdún kẹta ìjọba rẹ̀, ó ránṣẹ́ pe àwọn ìjòyè rẹ̀, ìyẹn Bẹni-háílì, Ọbadáyà, Sekaráyà, Nétánélì àti Mikáyà, ó ní kí wọ́n lọ máa kọ́ni ní àwọn ìlú Júdà.
8 Àwọn ọmọ Léfì wà pẹ̀lú wọn, àwọn ni: Ṣemáyà, Netanáyà, Sebadáyà, Ásáhélì, Ṣẹ́mírámótì, Jèhónátánì, Ádóníjà, Tóbíjà àti Tobu-ádóníjà, àwọn àlùfáà tó wà pẹ̀lú wọn ni Élíṣámà àti Jèhórámù.
9 Wọ́n bẹ̀rẹ̀ sí í kọ́ni ní Júdà, wọ́n mú ìwé Òfin Jèhófà dání, wọ́n sì lọ yí ká gbogbo àwọn ìlú Júdà, wọ́n ń kọ́ àwọn èèyàn.
10 Ẹ̀rù Jèhófà ba gbogbo ìjọba àwọn ilẹ̀ tó yí Júdà ká, wọn ò sì bá Jèhóṣáfátì jà.
11 Àwọn Filísínì ń mú ẹ̀bùn àti owó wá fún Jèhóṣáfátì, wọ́n fi ń san ìṣákọ́lẹ̀. Àwọn ará Arébíà mú ẹgbẹ̀rún méje ó lé ọgọ́rùn-ún méje (7,700) àgbò àti ẹgbẹ̀rún méje ó lé ọgọ́rùn-ún méje (7,700) òbúkọ wá fún un látinú agbo ẹran wọn.
12 Agbára Jèhóṣáfátì ń pọ̀ sí i, ó sì ń kọ́ àwọn ibi olódi àti àwọn ìlú tó ń kó nǹkan pa mọ́ sí ní Júdà.
13 Ó gbé ọ̀pọ̀ nǹkan ṣe ní àwọn ìlú Júdà, ó sì ní àwọn ọmọ ogun, àwọn jagunjagun tó lákíkanjú, ní Jerúsálẹ́mù.
14 Wọ́n pín wọn sí agbo ilé àwọn bàbá wọn: nínú àwọn olórí ẹgbẹẹgbẹ̀rún látinú Júdà, àkọ́kọ́ ni Ádínáhì olórí, ọ̀kẹ́ mẹ́ẹ̀ẹ́dógún (300,000) jagunjagun tó lákíkanjú sì wà pẹ̀lú rẹ̀.
15 Ẹni tó wà lábẹ́ àṣẹ rẹ̀ ni Jèhóhánánì olórí, ọ̀kẹ́ mẹ́rìnlá (280,000) sì wà pẹ̀lú rẹ̀.
16 Ẹni tó tún wà lábẹ́ àṣẹ rẹ̀ ni Amasáyà ọmọ Síkírì, ó yọ̀ǹda ara rẹ̀ fún iṣẹ́ ìsìn Jèhófà, ọ̀kẹ́ mẹ́wàá (200,000) jagunjagun tó lákíkanjú sì wà pẹ̀lú rẹ̀.
17 Bákan náà, Élíádà látinú Bẹ́ńjámínì, ó jẹ́ jagunjagun tó lákíkanjú, ọ̀kẹ́ mẹ́wàá (200,000) ọkùnrin tí wọ́n ní ọfà lọ́wọ́, tí wọ́n sì gbé apata dání wà pẹ̀lú rẹ̀.
18 Ẹni tó tún wà lábẹ́ àṣẹ rẹ̀ ni Jèhósábádì, ọ̀kẹ́ mẹ́sàn-án (180,000) ọkùnrin tí wọ́n ti gbára dì láti wọṣẹ́ ológun sì wà pẹ̀lú rẹ̀.
19 Gbogbo wọn ló ń ṣe ìránṣẹ́ fún ọba, yàtọ̀ sí àwọn tí ọba fi sínú àwọn ìlú olódi ní gbogbo Júdà.
19 Lẹ́yìn náà, Jèhóṣáfátì ọba Júdà pa dà sí ilé rẹ̀ ní Jerúsálẹ́mù láìséwu.
2 Jéhù ọmọ Hánáánì aríran jáde lọ bá Ọba Jèhóṣáfátì, ó sì sọ fún un pé: “Ṣé èèyàn burúkú ló yẹ kí o máa ràn lọ́wọ́, ṣé àwọn tó kórìíra Jèhófà ló sì yẹ kí o nífẹ̀ẹ́? Nítorí èyí, ìbínú Jèhófà ru sí ọ.
3 Síbẹ̀, àwọn ohun rere kan wà tí a rí nínú rẹ, nítorí o ti mú àwọn òpó òrìṣà kúrò ní ilẹ̀ yìí, o sì ti múra ọkàn rẹ sílẹ̀ láti wá Ọlọ́run tòótọ́.”
4 Jèhóṣáfátì ń gbé ní Jerúsálẹ́mù, ó sì tún jáde lọ sáàárín àwọn èèyàn náà láti Bíá-ṣébà dé agbègbè olókè Éfúrémù, kó lè mú wọn pa dà sọ́dọ̀ Jèhófà Ọlọ́run àwọn baba ńlá wọn.
5 Ó tún yan àwọn onídàájọ́ káàkiri ilẹ̀ náà ní gbogbo àwọn ìlú olódi Júdà, láti ìlú dé ìlú.
6 Ó sọ fún àwọn onídàájọ́ náà pé: “Ẹ fiyè sí ohun tí ẹ̀ ń ṣe, nítorí kì í ṣe èèyàn lẹ̀ ń ṣojú fún tí ẹ bá ń dájọ́, Jèhófà ni, ó sì wà pẹ̀lú yín nígbà tí ẹ bá ń ṣe ìdájọ́.
7 Ẹ jẹ́ kí ìbẹ̀rù Jèhófà wà lọ́kàn yín. Ẹ máa kíyè sára nípa ohun tí ẹ̀ ń ṣe, nítorí pé kò sí àìṣẹ̀tọ́, kò sí ojúsàájú, bẹ́ẹ̀ ni kò sí gbígba àbẹ̀tẹ́lẹ̀ lọ́dọ̀ Jèhófà Ọlọ́run wa.”
8 Ní Jerúsálẹ́mù, Jèhóṣáfátì tún yan àwọn kan lára àwọn ọmọ Léfì àti àwọn àlùfáà pẹ̀lú àwọn kan lára àwọn olórí agbo ilé Ísírẹ́lì láti máa ṣe onídàájọ́ fún Jèhófà àti láti máa yanjú àwọn ẹjọ́ fún àwọn tó ń gbé Jerúsálẹ́mù.
9 Ó pàṣẹ fún wọn pé: “Ohun tí ẹ máa ṣe láti fi hàn pé ẹ bẹ̀rù Jèhófà nìyí, kí ẹ sì ṣe é pẹ̀lú ìṣòtítọ́ àti gbogbo ọkàn yín:
10 Nígbà tí àwọn arákùnrin yín bá wá láti ìlú wọn, tí wọ́n gbé ẹjọ́ tó jẹ mọ́ ìtàjẹ̀sílẹ̀ tàbí ìbéèrè nípa òfin, àṣẹ, àwọn ìlànà tàbí àwọn ìdájọ́ wá, kí ẹ kìlọ̀ fún wọn kí wọ́n má bàa jẹ̀bi lọ́dọ̀ Jèhófà; àìjẹ́ bẹ́ẹ̀, ìbínú rẹ̀ máa wá sórí ẹ̀yin àti àwọn arákùnrin yín. Ohun tí ẹ máa ṣe nìyí kí ẹ má bàa jẹ̀bi.
11 Amaráyà olórí àlùfáà rèé, òun ni olórí yín nínú gbogbo ọ̀ràn tó jẹ mọ́ ti Jèhófà. Sebadáyà ọmọ Íṣímáẹ́lì ni olórí ilé Júdà nínú gbogbo ọ̀ràn tó jẹ mọ́ ti ọba. Àwọn ọmọ Léfì yóò sì jẹ́ aláṣẹ yín. Ẹ jẹ́ alágbára, kí ẹ sì gbé ìgbésẹ̀, kí Jèhófà wà pẹ̀lú àwọn tó ń ṣe rere.”
23 Ní ọdún keje, Jèhóádà gbé ìgbésẹ̀ akin, ó sì bá àwọn olórí ọgọ́rọ̀ọ̀rún ṣe àdéhùn, àwọn ni: Asaráyà ọmọ Jéróhámù, Íṣímáẹ́lì ọmọ Jèhóhánánì, Asaráyà ọmọ Óbédì, Maaseáyà ọmọ Ádáyà àti Élíṣáfátì ọmọ Síkírì.
2 Nígbà náà, wọ́n lọ káàkiri Júdà, wọ́n sì kó àwọn ọmọ Léfì jọ látinú gbogbo àwọn ìlú Júdà àti àwọn olórí àwọn agbo ilé ní Ísírẹ́lì. Nígbà tí wọ́n dé sí Jerúsálẹ́mù,
3 gbogbo ìjọ náà bá ọba dá májẹ̀mú nínú ilé Ọlọ́run tòótọ́, lẹ́yìn náà, ó sọ fún wọn pé: “Ẹ wò ó! Ọmọ ọba yóò jọba, bí Jèhófà ti ṣèlérí nípa àwọn ọmọ Dáfídì.
4 Ohun tí ẹ máa ṣe nìyí: Ìdá mẹ́ta lára àwọn àlùfáà àti lára àwọn ọmọ Léfì tó máa wà lẹ́nu iṣẹ́ ní Sábáàtì máa jẹ́ aṣọ́nà;
5 ìdá mẹ́ta míì máa wà ní ilé ọba, ìdá mẹ́ta tó kù á wà ní Ẹnubodè Ìpìlẹ̀, gbogbo àwọn èèyàn náà á sì wà ní àwọn àgbàlá ilé Jèhófà.
6 Ẹ má ṣe jẹ́ kí ẹnikẹ́ni wọ ilé Jèhófà àfi àwọn àlùfáà àti àwọn ọmọ Léfì tó ń ṣe ìránṣẹ́. Àwọn yìí lè wọlé torí pé àwùjọ mímọ́ ni wọ́n, gbogbo àwọn èèyàn náà yóò sì máa ṣe ojúṣe wọn fún Jèhófà.
7 Àwọn ọmọ Léfì gbọ́dọ̀ yí ọba ká, kálukú pẹ̀lú ohun ìjà rẹ̀ lọ́wọ́. Kí ẹ pa ẹnikẹ́ni tó bá wọlé. Kí ẹ sì dúró ti ọba níbikíbi tó bá lọ.”
8 Àwọn ọmọ Léfì àti gbogbo Júdà ṣe ohun tí àlùfáà Jèhóádà pa láṣẹ fún wọn gẹ́lẹ́. Nítorí náà, kálukú mú àwọn ọkùnrin rẹ̀ tó wà lẹ́nu iṣẹ́ ní Sábáàtì pẹ̀lú àwọn tí kò sí lẹ́nu iṣẹ́ ní Sábáàtì, torí pé àlùfáà Jèhóádà kò tíì ní kí àwọn àwùjọ náà kúrò lẹ́nu iṣẹ́ wọn.
9 Lẹ́yìn náà, àlùfáà Jèhóádà fún àwọn olórí ọgọ́rọ̀ọ̀rún ní àwọn ọ̀kọ̀ àti asà àti apata tó jẹ́ ti Ọba Dáfídì, tó wà nínú ilé Ọlọ́run tòótọ́.
10 Ó wá fi gbogbo àwọn èèyàn náà sí ibi tí wọ́n máa wà, kálukú pẹ̀lú ohun ìjà rẹ̀ lọ́wọ́, láti apá ọ̀tún ilé náà títí dé apá òsì ilé náà, lẹ́gbẹ̀ẹ́ pẹpẹ àti lẹ́gbẹ̀ẹ́ ilé náà, gbogbo wọn yí ọba ká.
11 Nígbà náà, wọ́n mú ọmọ ọba jáde, wọ́n sì fi adé dé e, wọ́n fi Ẹ̀rí sí i lórí, wọ́n fi jọba, Jèhóádà àti àwọn ọmọ rẹ̀ sì fòróró yàn án. Wọ́n sọ pé: “Kí ẹ̀mí ọba ó gùn o!”
12 Nígbà tí Ataláyà gbọ́ ìró àwọn èèyàn tó ń sáré tí wọ́n sì ń yin ọba, ní kíá, ó lọ bá àwọn tó wà ní ilé Jèhófà.
13 Ó wá rí ọba níbẹ̀ tó dúró sẹ́gbẹ̀ẹ́ òpó ní ibi àbáwọlé. Àwọn ìjòyè  àti àwọn tó ń fun kàkàkí wà lọ́dọ̀ ọba, gbogbo àwọn èèyàn ilẹ̀ náà ń yọ̀, wọ́n sì ń fun kàkàkí, àwọn akọrin tí ohun ìkọrin wà lọ́wọ́ wọn ló sì ń darí orin ìyìn náà. Ni Ataláyà bá fa aṣọ rẹ̀ ya, ó sì kígbe pé: “Ọ̀tẹ̀ rèé o! Ọ̀tẹ̀ rèé o!”
14 Àmọ́ àlùfáà Jèhóádà kó àwọn olórí ọgọ́rọ̀ọ̀rún jáde, àwọn tí a yàn ṣe olórí ọmọ ogun, ó sì sọ fún wọn pé: “Ẹ mú un kúrò láàárín àwọn ọmọ ogun, tí ẹnikẹ́ni bá sì tẹ̀ lé e, kí ẹ fi idà pa á!” Nítorí àlùfáà ti sọ pé: “Ẹ má ṣe pa á ní ilé Jèhófà.”
15 Torí náà, wọ́n mú un, nígbà tó sì dé ibi àbáwọlé Ẹnubodè Ẹṣin tó wà ní ilé ọba, wọ́n pa á níbẹ̀ lẹ́sẹ̀kẹsẹ̀.
16 Lẹ́yìn náà, Jèhóádà dá májẹ̀mú láàárín òun àti gbogbo àwọn èèyàn náà àti ọba pé àwọn á máa jẹ́ èèyàn Jèhófà nìṣó.
17 Lẹ́yìn ìyẹn, gbogbo àwọn èèyàn náà wá sí ilé Báálì, wọ́n sì wó o lulẹ̀, wọ́n fọ́ àwọn pẹpẹ rẹ̀ àti àwọn ère rẹ̀ túútúú, wọ́n sì pa Mátánì àlùfáà Báálì níwájú àwọn pẹpẹ náà.
18 Jèhóádà wá fi iṣẹ́ àbójútó ilé Jèhófà sí ìkáwọ́ àwọn àlùfáà àti àwọn ọmọ Léfì, àwọn tí Dáfídì yàn sí àwọn àwùjọ tó ń bójú tó ilé Jèhófà láti máa rú àwọn ẹbọ sísun Jèhófà gẹ́gẹ́ bó ṣe wà lákọsílẹ̀ nínú Òfin Mósè, pẹ̀lú ayọ̀ àti orin, bí Dáfídì ṣe sọ.
19 Ó tún fi àwọn aṣọ́bodè sí àwọn ẹnubodè ilé Jèhófà kí aláìmọ́ èyíkéyìí má bàa wọlé.
20 Ó wá kó àwọn olórí ọgọ́rọ̀ọ̀rún, àwọn èèyàn pàtàkì, àwọn alákòóso àti gbogbo àwọn èèyàn ilẹ̀ náà, ó sì mú ọba wá láti ilé Jèhófà. Wọ́n gba ẹnubodè apá òkè wá sí ilé ọba, wọ́n sì mú ọba jókòó sórí ìtẹ́ ìjọba.
21 Torí náà, gbogbo àwọn èèyàn ilẹ̀ náà ń yọ̀, ìlú náà sì tòrò, nítorí pé wọ́n ti pa Ataláyà.
30 Hẹsikáyà ránṣẹ́ sí gbogbo Ísírẹ́lì àti Júdà, ó tiẹ̀ tún kọ lẹ́tà sí Éfúrémù àti Mánásè, pé kí wọ́n wá sí ilé Jèhófà ní Jerúsálẹ́mù láti wá ṣe Ìrékọjá sí Jèhófà Ọlọ́run Ísírẹ́lì.
2 Àmọ́, ọba àti àwọn ìjòyè rẹ̀ pẹ̀lú gbogbo àwọn èèyàn ní Jerúsálẹ́mù pinnu láti ṣe Ìrékọjá náà ní oṣù kejì,
3 nítorí wọn ò lè ṣe é ní àkókò tó yẹ kí wọ́n ṣe é, torí pé àwọn àlùfáà tó ti ya ara wọn sí mímọ́ kò pọ̀ tó   àti pé àwọn èèyàn náà kò tíì kóra jọ sí Jerúsálẹ́mù.
4 Ètò yìí dára lójú ọba àti lójú gbogbo àwọn èèyàn náà.
5 Nítorí náà, wọ́n pinnu láti kéde káàkiri gbogbo Ísírẹ́lì, láti Bíá-ṣébà dé Dánì, pé kí àwọn èèyàn wá ṣe Ìrékọjá sí Jèhófà Ọlọ́run Ísírẹ́lì ní Jerúsálẹ́mù, torí wọn ò tíì máa ṣe é pa pọ̀ bó ṣe wà lákọsílẹ̀.
6 Lẹ́yìn náà, àwọn asáréjíṣẹ́ lọ káàkiri gbogbo Ísírẹ́lì àti Júdà pẹ̀lú àwọn lẹ́tà látọ̀dọ̀ ọba àti àwọn ìjòyè rẹ̀, gẹ́gẹ́ bí ọba ti pa á láṣẹ, ó ní: “Ẹ̀yin ọmọ Ísírẹ́lì, ẹ pa dà sọ́dọ̀ Jèhófà Ọlọ́run Ábúráhámù, Ísákì àti Ísírẹ́lì, kí ó lè pa dà sọ́dọ̀ àwọn tó ṣẹ́ kù tí wọ́n sá kúrò lọ́wọ́ àwọn ọba Ásíríà.
7 Ẹ má dà bí àwọn baba ńlá yín àti àwọn arákùnrin yín tó hùwà àìṣòótọ́ sí Jèhófà Ọlọ́run àwọn baba ńlá wọn, tí ó fi sọ wọ́n di ohun àríbẹ̀rù, bí ẹ̀yin náà ṣe rí i.
8 Ní báyìí, ẹ má ṣorí kunkun bí àwọn baba ńlá yín. Ẹ fi ara yín fún Jèhófà, kí ẹ wá sí ibi mímọ́ rẹ̀ tó ti yà sí mímọ́ títí láé, kí ẹ sì máa sin Jèhófà Ọlọ́run yín, kí ìbínú rẹ̀ tó ń jó fòfò lè kúrò lórí yín.
9 Torí ìgbà tí ẹ bá pa dà sọ́dọ̀ Jèhófà ni àwọn arákùnrin yín àti àwọn ọmọ yín máa rí àánú gbà látọ̀dọ̀ àwọn tó mú wọn lẹ́rú, wọ́n á sì jẹ́ kí wọ́n pa dà sí ilẹ̀ yìí, nítorí Jèhófà Ọlọ́run yín jẹ́ ẹni tó ń gba tẹni rò àti aláàánú, kò sì ní yí ojú rẹ̀ kúrò lọ́dọ̀ yín tí ẹ bá pa dà sọ́dọ̀ rẹ̀.”
10 Torí náà, àwọn asáréjíṣẹ́ lọ láti ìlú dé ìlú káàkiri ilẹ̀ Éfúrémù àti Mánásè, kódà wọ́n dé Sébúlúnì, àmọ́ àwọn èèyàn ń fi wọ́n rẹ́rìn-ín, wọ́n sì ń fi wọ́n ṣe yẹ̀yẹ́.
11 Ṣùgbọ́n, àwọn kan láti Áṣérì, Mánásè àti Sébúlúnì rẹ ara wọn sílẹ̀, wọ́n sì wá sí Jerúsálẹ́mù.
12 Bákan náà, ọwọ́ Ọlọ́run tòótọ́ wà ní Júdà láti mú wọn ṣọ̀kan kí wọ́n lè ṣe ohun tí ọba àti àwọn ìjòyè pa láṣẹ, gẹ́gẹ́ bí ọ̀rọ̀ Jèhófà.
13 Ọ̀pọ̀lọpọ̀ èèyàn kóra jọ sí Jerúsálẹ́mù láti ṣe Àjọyọ̀ Búrẹ́dì Aláìwú ní oṣù kejì; àwọn èèyàn náà jẹ́ ìjọ ńlá.
14 Wọ́n dìde, wọ́n sì mú àwọn pẹpẹ tó wà ní Jerúsálẹ́mù kúrò, wọ́n kó gbogbo àwọn pẹpẹ tùràrí kúrò, wọ́n sì kó wọn dà sí Àfonífojì Kídírónì.
15 Lẹ́yìn náà, wọ́n pa ẹran ẹbọ Ìrékọjá ní ọjọ́ kẹrìnlá oṣù kejì. Ìtìjú bá àwọn àlùfáà àti àwọn ọmọ Léfì, torí náà, wọ́n ya ara wọn sí mímọ́, wọ́n sì mú àwọn ẹbọ sísun wá sí ilé Jèhófà.
16 Wọ́n dúró sí àyè wọn, bí Òfin Mósè èèyàn Ọlọ́run tòótọ́ ṣe sọ; lẹ́yìn náà, àwọn àlùfáà wọ́n ẹ̀jẹ̀ tí wọ́n gbà lọ́wọ́ àwọn ọmọ Léfì.
17 Ọ̀pọ̀ lára àwọn tó wà ní ìjọ náà ni kò tíì ya ara wọn sí mímọ́, àwọn ọmọ Léfì ló sì ń bójú tó pípa àwọn ẹran ẹbọ Ìrékọjá fún gbogbo àwọn tí kò mọ́, láti yà wọ́n sí mímọ́ fún Jèhófà.
18 Nítorí ọ̀pọ̀ lára àwọn èèyàn náà, pàápàá àwọn tó wá láti Éfúrémù, Mánásè, Ísákà àti Sébúlúnì ni kò tíì wẹ ara wọn mọ́, síbẹ̀ wọ́n jẹ Ìrékọjá, èyí sì ta ko ohun tó wà lákọsílẹ̀. Àmọ́ Hẹsikáyà gbàdúrà fún wọn pé: “Kí Jèhófà, ẹni rere, dárí ji
19 gbogbo ẹni tó ti múra ọkàn rẹ̀ sílẹ̀ láti wá Jèhófà Ọlọ́run tòótọ́, ìyẹn Ọlọ́run àwọn baba ńlá rẹ̀, bó tilẹ̀ jẹ́ pé a ò tíì wẹ̀ ẹ́ mọ́ gẹ́gẹ́ bí ìlànà ìjẹ́mímọ́.”
20 Jèhófà fetí sí Hẹsikáyà, ó sì dárí ji àwọn èèyàn náà.
21 Nítorí náà, àwọn ọmọ Ísírẹ́lì tó wà ní Jerúsálẹ́mù fi ọjọ́ méje ṣe Àjọyọ̀ Búrẹ́dì Aláìwú tìdùnnútìdùnnú, àwọn ọmọ Léfì àti àwọn àlùfáà sì ń yin Jèhófà lójoojúmọ́, wọ́n ń fi àwọn ohun èlò orin wọn kọrin sókè sí Jèhófà.
22 Yàtọ̀ síyẹn, Hẹsikáyà bá gbogbo àwọn ọmọ Léfì tó ń fi ìjìnlẹ̀ òye sin Jèhófà sọ̀rọ̀, ó sì fún wọn níṣìírí. Ọjọ́ méje ni wọ́n fi jẹun ní àjọyọ̀ náà, wọ́n ń rú àwọn ẹbọ ìrẹ́pọ̀, wọ́n sì ń dúpẹ́ lọ́wọ́ Jèhófà Ọlọ́run àwọn baba ńlá wọn.
23 Lẹ́yìn náà, gbogbo ìjọ náà pinnu láti fi ọjọ́ méje míì ṣe àjọyọ̀ náà, torí náà, wọ́n fi ọjọ́ méje tó tẹ̀ lé e ṣe é tìdùnnútìdùnnú.
24 Hẹsikáyà ọba Júdà wá fi ẹgbẹ̀rún kan (1,000) akọ màlúù àti ẹgbẹ̀rún méje (7,000) àgùntàn ṣe ọrẹ fún ìjọ náà, àwọn ìjòyè sì fi ẹgbẹ̀rún kan (1,000) akọ màlúù àti ẹgbẹ̀rún mẹ́wàá (10,000) àgùntàn ṣe ọrẹ fún ìjọ náà; ọ̀pọ̀lọpọ̀ àwọn àlùfáà sì ń ya ara wọn sí mímọ́.
25 Gbogbo ìjọ Júdà àti àwọn àlùfáà pẹ̀lú àwọn ọmọ Léfì àti gbogbo ìjọ tó wá láti Ísírẹ́lì pẹ̀lú àwọn àjèjì tó wá láti ilẹ̀ Ísírẹ́lì àti àwọn tó ń gbé ní Júdà sì ń yọ̀.
26 Ìdùnnú ṣubú layọ̀ ní Jerúsálẹ́mù, torí pé láti ìgbà ayé Sólómọ́nì ọmọ Dáfídì ọba Ísírẹ́lì, irú èyí ò ṣẹlẹ̀ ní Jerúsálẹ́mù.
27 Níkẹyìn, àwọn ọmọ Léfì tó jẹ́ àlùfáà dìde dúró, wọ́n sì súre fún àwọn èèyàn náà; Ọlọ́run gbọ́ ohùn wọn, àdúrà wọn sì dé ibi mímọ́ tó ń gbé ní ọ̀run.
32 Lẹ́yìn tí Hẹsikáyà ti fi òtítọ́ ṣe àwọn nǹkan yìí, Senakérúbù ọba Ásíríà wá, ó sì ya wọ Júdà. Ó dó ti àwọn ìlú olódi, ó fẹ́ wọlé kí ó sì gbà wọ́n.
2 Nígbà tí Hẹsikáyà rí i pé Senakérúbù ti dé, tó sì fẹ́ gbéjà ko Jerúsálẹ́mù,
3 lẹ́yìn tó fọ̀rọ̀ lọ àwọn ìjòyè rẹ̀ àti àwọn jagunjagun rẹ̀, ó pinnu láti dí àwọn ìsun omi tó wà lóde ìlú náà pa, wọ́n sì ràn án lọ́wọ́.
4 Ọ̀pọ̀ èèyàn kóra jọ, wọ́n sì dí gbogbo ìsun omi pa àti odò tó ń ṣàn gba ilẹ̀ náà kọjá, wọ́n sọ pé: “A ò fẹ́ kí àwọn ọba Ásíríà rí omi lò nígbà tí wọ́n bá wá.”
5 Yàtọ̀ síyẹn, ó rí i dájú pé òun tún gbogbo ògiri tó wó lulẹ̀ mọ, ó sì kọ́ àwọn ilé gogoro lé e lórí, ó tún mọ ògiri míì síta. Bákan náà, ó ṣàtúnṣe Òkìtì tó wà ní Ìlú Dáfídì, ó sì ṣe ohun ìjà tó pọ̀ gan-an àti àwọn apata.
6 Lẹ́yìn náà, ó yan àwọn olórí ogun lé àwọn èèyàn náà lórí, ó kó wọn jọ sí ojúde ẹnubodè ìlú, ó sì fún wọn níṣìírí, ó sọ pé:
7 “Ẹ jẹ́ onígboyà àti alágbára. Ẹ má bẹ̀rù, ẹ má sì jáyà nítorí ọba Ásíríà àti gbogbo ọ̀pọ̀ èèyàn tó wà pẹ̀lú rẹ̀, torí àwọn tó wà pẹ̀lú wa pọ̀ ju àwọn tó wà pẹ̀lú rẹ̀.
8 Agbára èèyàn ló gbẹ́kẹ̀ lé, àmọ́ Jèhófà Ọlọ́run wa ló wà pẹ̀lú wa láti ràn wá lọ́wọ́, kó sì jà fún wa.” Ọ̀rọ̀ Hẹsikáyà ọba Júdà sì fún àwọn èèyàn náà lókun.
9 Lẹ́yìn náà, nígbà tí Senakérúbù ọba Ásíríà wà ní Lákíṣì pẹ̀lú gbogbo ogun rẹ̀, ó rán àwọn ìránṣẹ́ rẹ̀ sí Jerúsálẹ́mù, sí Hẹsikáyà ọba Júdà àti sí gbogbo àwọn ará Jùdíà tó wà ní Jerúsálẹ́mù, ó sọ pé:
10 “Ohun tí Senakérúbù ọba Ásíríà sọ nìyí, ‘Kí lẹ gbẹ́kẹ̀ lé tí ẹ fi dúró sí Jerúsálẹ́mù nígbà tí a dó tì í?
11 Ṣé ẹ ò mọ̀ pé Hẹsikáyà ń ṣì yín lọ́nà ni, tó fẹ́ kí ìyàn àti òùngbẹ pa yín kú, bó ṣe ń sọ pé: “Jèhófà Ọlọ́run wa yóò gbà wá lọ́wọ́ ọba Ásíríà”?
12 Ṣé kì í ṣe Hẹsikáyà yìí ló mú àwọn ibi gíga Ọlọ́run yín àti àwọn pẹpẹ Rẹ̀  kúrò, tó wá sọ fún Júdà àti Jerúsálẹ́mù pé: “Iwájú pẹpẹ kan ṣoṣo ni kí ẹ ti máa forí balẹ̀, orí rẹ̀ sì ni kí ẹ ti máa mú àwọn ẹbọ yín rú èéfín”?
13 Ṣé ẹ kò mọ ohun tí èmi àti àwọn baba ńlá mi ṣe sí gbogbo àwọn èèyàn ilẹ̀ míì ni? Ṣé àwọn ọlọ́run àwọn orílẹ̀-èdè gba orílẹ̀-èdè wọn lọ́wọ́ mi ni?
14 Èwo nínú gbogbo ọlọ́run àwọn orílẹ̀-èdè tí àwọn baba ńlá mi pa run ló gba àwọn èèyàn rẹ̀ lọ́wọ́ mi, tí Ọlọ́run yín á fi lè gbà yín lọ́wọ́ mi?
15 Torí náà, ẹ má ṣe jẹ́ kí Hẹsikáyà fi èyí tàn yín jẹ tàbí kó ṣì yín lọ́nà! Ẹ má gbà á gbọ́, nítorí kò sí ọlọ́run orílẹ̀-èdè kankan tàbí ìjọba èyíkéyìí tó gba àwọn èèyàn rẹ̀ lọ́wọ́ mi àti lọ́wọ́ àwọn baba ńlá mi. Ká má ṣẹ̀ṣẹ̀ wá sọ ti Ọlọ́run yín pé á gbà yín lọ́wọ́ mi!’”
16 Àwọn ìránṣẹ́ rẹ̀ tiẹ̀ sọ ohun tó jù bẹ́ẹ̀ lọ sí Jèhófà Ọlọ́run tòótọ́ àti sí Hẹsikáyà ìránṣẹ́ rẹ̀.
17 Ó tún kọ àwọn lẹ́tà láti fi pẹ̀gàn Jèhófà Ọlọ́run Ísírẹ́lì àti láti fi sọ̀rọ̀ òdì sí i, ó ní: “Bí àwọn ọlọ́run àwọn orílẹ̀-èdè kò ṣe gba àwọn èèyàn wọn lọ́wọ́ mi, bẹ́ẹ̀ ni Ọlọ́run Hẹsikáyà kò ní gba àwọn èèyàn rẹ̀ lọ́wọ́ mi.”
18 Wọ́n gbóhùn sókè, wọ́n ń sọ̀rọ̀ ní èdè àwọn Júù sí àwọn èèyàn Jerúsálẹ́mù tó wà lórí ògiri, láti dẹ́rù bà wọ́n kí wọ́n sì kó jìnnìjìnnì bá wọn, kí wọ́n lè gba ìlú náà.
19 Wọ́n sọ̀rọ̀ sí Ọlọ́run Jerúsálẹ́mù bí wọ́n ṣe sọ̀rọ̀ sí àwọn ọlọ́run ará ayé, tí wọ́n jẹ́ iṣẹ́ ọwọ́ èèyàn.
20 Àmọ́ Ọba Hẹsikáyà àti wòlíì Àìsáyà ọmọ Émọ́ọ̀sì kò dákẹ́ àdúrà lórí ọ̀rọ̀ yìí, wọ́n sì ń ké pe Ọlọ́run lókè ọ̀run pé kó ran àwọn lọ́wọ́.
21 Lẹ́yìn náà, Jèhófà rán áńgẹ́lì kan, ó sì pa gbogbo jagunjagun tó lákíkanjú  àti àwọn aṣáájú pẹ̀lú àwọn olórí nínú ibùdó ọba Ásíríà, tó fi di pé ìtìjú ló fi pa dà lọ sí ilẹ̀ rẹ̀. Nígbà tó yá, ó wọ ilé ọlọ́run rẹ̀, ibẹ̀ ni àwọn kan lára àwọn ọmọkùnrin rẹ̀ sì ti fi idà pa á.
22 Bí Jèhófà ṣe gba Hẹsikáyà àti àwọn tó ń gbé Jerúsálẹ́mù lọ́wọ́ Senakérúbù ọba Ásíríà nìyẹn àti lọ́wọ́ gbogbo àwọn yòókù, ó sì fún wọn ní ìsinmi kúrò lọ́wọ́ àwọn ọ̀tá tó yí wọn ká.
23 Ọ̀pọ̀ èèyàn mú ẹ̀bùn wá fún Jèhófà ní Jerúsálẹ́mù, wọ́n sì mú àwọn ohun iyebíye wá fún Hẹsikáyà ọba Júdà, gbogbo àwọn orílẹ̀-èdè sì ń bọ̀wọ̀ fún un gidigidi lẹ́yìn náà.
24 Ní àkókò náà, Hẹsikáyà ṣàìsàn dé ojú ikú, ó sì gbàdúrà sí Jèhófà. Ọlọ́run dá a lóhùn, ó sì fún un ní àmì kan.
25 Àmọ́ Hẹsikáyà kò fi hàn pé òun mọyì ohun rere tó rí gbà, nítorí ìgbéraga ti wọ̀ ọ́ lẹ́wù, èyí sì fa ìbínú Ọlọ́run wá sórí rẹ̀ àti sórí Júdà àti Jerúsálẹ́mù.
26 Àmọ́, Hẹsikáyà rẹ ara rẹ̀ sílẹ̀, ó sì mú ìgbéraga ọkàn rẹ̀ kúrò, òun àti àwọn tó ń gbé Jerúsálẹ́mù, ìbínú Jèhófà kò sì wá sórí wọn ní ìgbà ayé Hẹsikáyà.
27 Hẹsikáyà wá ní ọrọ̀ tó pọ̀ gan-an àti ògo; ó ṣe àwọn ilé ìkẹ́rùsí fún ara rẹ̀ láti máa kó fàdákà sí àti wúrà pẹ̀lú àwọn òkúta iyebíye, òróró básámù, àwọn apata àti gbogbo àwọn ohun èlò tó ṣeyebíye.
28 Ó tún kọ́ àwọn ibi tó ń kó nǹkan pa mọ́ sí láti máa kó ọkà àti wáìnì tuntun pẹ̀lú òróró sínú wọn, bákan náà ó kọ́ àwọn ilé ẹran fún onírúurú ẹran ọ̀sìn àti fún àwọn agbo ẹran.
29 Ó tún kọ́ àwọn ìlú fún ara rẹ̀, ó sì ní ọ̀pọ̀ ẹran ọ̀sìn àti agbo ẹran pẹ̀lú ọ̀wọ́ ẹran, nítorí Ọlọ́run fún un ní ohun ìní tó pọ̀ gan-an.
30 Hẹsikáyà ló dí orísun omi Gíhónì tó wà lápá òkè pa, ó sì darí rẹ̀ tààràtà lọ sí ìwọ̀ oòrùn Ìlú Dáfídì. Hẹsikáyà ṣàṣeyọrí nínú gbogbo iṣẹ́ rẹ̀.
31 Àmọ́ nígbà tí wọ́n rán àwọn agbẹnusọ àwọn olórí Bábílónì sí i láti béèrè àmì tó wáyé ní ilẹ̀ náà, Ọlọ́run tòótọ́ fi í sílẹ̀ láti dán an wò, kó lè mọ gbogbo ohun tó wà lọ́kàn rẹ̀.
32 Ní ti ìyókù ìtàn Hẹsikáyà àti ìfẹ́ tí kì í yẹ̀ tó fi hàn, wọ́n wà lákọsílẹ̀ nínú ìran wòlíì Àìsáyà, ọmọ Émọ́ọ̀sì, nínú Ìwé Àwọn Ọba Júdà àti Ísírẹ́lì.
33 Níkẹyìn, Hẹsikáyà sinmi pẹ̀lú àwọn baba ńlá rẹ̀, wọ́n sì sin ín síbi ìgòkè tó wà níbi tí wọ́n sin àwọn ọmọ Dáfídì sí; gbogbo Júdà àti àwọn tó ń gbé Jerúsálẹ́mù sì yẹ́ ẹ sí nígbà ìsìnkú rẹ̀. Mánásè ọmọ rẹ̀ sì jọba ní ipò rẹ̀.
4 Nígbà tí àwọn ọ̀tá Júdà àti Bẹ́ńjámínì  gbọ́ pé àwọn tó dé láti ìgbèkùn ń kọ́ tẹ́ńpìlì kan fún Jèhófà Ọlọ́run Ísírẹ́lì,
2 ẹsẹ̀kẹsẹ̀ ni wọ́n lọ bá Serubábélì àti àwọn olórí agbo ilé, wọ́n sì sọ fún wọn pé: “Ẹ jẹ́ ká jọ kọ́ ilé yìí; nítorí Ọlọ́run yín làwa náà ń sìn, òun la sì ń rúbọ sí láti ìgbà ayé Esari-hádónì ọba Ásíríà tó kó wa wá síbí.”
3 Àmọ́, Serubábélì àti Jéṣúà pẹ̀lú ìyókù àwọn olórí agbo ilé ní Ísírẹ́lì sọ fún wọn pé: “Kò sí ohun tó kàn yín nínú kíkọ́ ilé fún Ọlọ́run wa, àwa nìkan ló máa kọ́ ọ fún Jèhófà Ọlọ́run Ísírẹ́lì, gẹ́gẹ́ bí Ọba Kírúsì tó jẹ́ ọba Páṣíà ṣe pàṣẹ fún wa.”
4 Ni àwọn èèyàn ilẹ̀ náà bá ń kó ìrẹ̀wẹ̀sì bá àwọn èèyàn Júdà, wọ́n sì ń mú kí ọkàn wọn domi, kí wọ́n má lè kọ́ ilé náà.
5 Wọ́n tìtorí wọn háyà àwọn agbani-nímọ̀ràn láti mú kí ìmọ̀ràn wọn já sófo ní gbogbo ọjọ́ Kírúsì ọba Páṣíà títí di ìgbà ìjọba Dáríúsì ọba Páṣíà.
6 Ní ìbẹ̀rẹ̀ ìjọba Ahasuérúsì, wọ́n kọ̀wé ẹ̀sùn mọ́ àwọn tó ń gbé Júdà àti Jerúsálẹ́mù.
7 Nígbà ayé Atasásítà ọba Páṣíà, Bíṣílámù, Mítírédátì, Tábéélì àti àwọn ẹlẹgbẹ́ rẹ̀ yòókù kọ̀wé sí Ọba Atasásítà; wọ́n túmọ̀ lẹ́tà náà sí èdè Árámáíkì, ọ̀nà ìkọ̀wé èdè Árámáíkì ni wọ́n sì fi kọ ọ́.
8  Réhúmù olórí àwọn òṣìṣẹ́ ìjọba àti Ṣímúṣáì akọ̀wé òfin kọ lẹ́tà kan mọ́ Jerúsálẹ́mù, wọ́n sì fi ránṣẹ́ sí Ọba Atasásítà, lẹ́tà náà kà pé:
9 (Ó wá látọ̀dọ̀ Réhúmù olórí àwọn òṣìṣẹ́ ìjọba àti Ṣímúṣáì akọ̀wé òfin àti àwọn ẹlẹgbẹ́ wọn yòókù, àwọn adájọ́ àti àwọn gómìnà kéékèèké, àwọn akọ̀wé, àwọn èèyàn Érékì, àwọn ará Babilóníà, àwọn tó ń gbé ní Súsà, ìyẹn àwọn ọmọ Élámù
10 àti àwọn orílẹ̀-èdè yòókù tí Ásénápárì ńlá àti ọlọ́lá kó lọ sí ìgbèkùn, tó sì ní kí wọ́n máa gbé ní àwọn ìlú Samáríà pẹ̀lú àwọn yòókù tó ń gbé ní agbègbè tó wà ní Ìkọjá Odò. Ní báyìí,
11 ẹ̀dà lẹ́tà tí wọ́n fi ránṣẹ́ sí i nìyí.) “Sí Ọba Atasásítà, látọ̀dọ̀ àwa ìránṣẹ́ rẹ, àwa tí a wà ní agbègbè Ìkọjá Odò: Ní báyìí,
12 a fẹ́ kí ọba mọ̀ pé àwọn Júù tó wá látọ̀dọ̀ rẹ sí ọ̀dọ̀ wa níbí ti dé sí Jerúsálẹ́mù. Wọ́n ń kọ́ ìlú ọ̀tẹ̀ àti ìlú burúkú, wọ́n ti ń mọ àwọn ògiri rẹ̀, wọ́n sì ti ń tún àwọn ìpìlẹ̀ rẹ̀ ṣe.
13 Kí ọba mọ̀ pé tí wọ́n bá tún ìlú náà kọ́, tí wọ́n sì parí àwọn ògiri rẹ̀, wọn ò ní san owó orí tàbí ìṣákọ́lẹ̀, bẹ́ẹ̀ ni wọn ò ní san owó ibodè, èyí sì máa jẹ́ kí owó tó ń wọlé sí àpò ọba dín kù.
14 Torí pé ààfin ni owó wa ti ń wá, kò ní dáa ká rí ohun tó máa dènà àǹfààní ọba, ká má sì sọ, ìdí nìyẹn tí a fi kọ̀wé ránṣẹ́, kí ọba lè mọ̀,
15 kí o lè wádìí nínú àkọsílẹ̀ àwọn baba ńlá rẹ. Wàá rí i nínú àkọsílẹ̀ pé ìlú yẹn jẹ́ ìlú ọ̀tẹ̀, ó máa ń pa àwọn ọba àti àwọn ìpínlẹ̀ lára, ó sì ti pẹ́ tí àwọn tó wà nínú rẹ̀ ti máa ń dìtẹ̀. Ìdí nìyẹn tí wọ́n fi pa ìlú náà run.
16 A fẹ́ kí ọba mọ̀ pé, tí wọ́n bá tún ìlú yìí kọ́, tí wọ́n sì parí àwọn ògiri rẹ̀, o ò ní láṣẹ lórí agbègbè tó wà ní Ìkọjá Odò.”
17 Ọba wá ránṣẹ́ sí Réhúmù olórí àwọn òṣìṣẹ́ ìjọba àti Ṣímúṣáì akọ̀wé òfin pẹ̀lú àwọn ẹlẹgbẹ́ wọn yòókù tó ń gbé ní Samáríà àti àwọn ibi yòókù ní agbègbè Ìkọjá Odò pé: “Mo kí yín o!
18 Wọ́n ti fara balẹ̀ ka ìwé tí ẹ fi ránṣẹ́ sí wa níwájú mi.
19 Mo ti pàṣẹ pé kí wọ́n wádìí, a sì rí i pé ó ti pẹ́ tí ìlú náà ti ń dìde sí àwọn ọba àti pé àwọn tó ń gbé inú rẹ̀ máa ń ṣọ̀tẹ̀, wọ́n sì máa ń dìtẹ̀.
20 Àwọn ọba alágbára ti jẹ ní Jerúsálẹ́mù, wọ́n ṣàkóso gbogbo agbègbè tó wà ní Ìkọjá Odò, àwọn èèyàn sì ń san owó orí, ìṣákọ́lẹ̀ àti owó ibodè fún wọn.
21 Ní báyìí, ẹ pàṣẹ fún àwọn ọkùnrin yìí pé kí wọ́n dáwọ́ iṣẹ́ dúró, kí wọ́n má bàa tún ìlú náà kọ́ títí màá fi pàṣẹ.
22 Ẹ rí i dájú pé ẹ kò fi ọ̀rọ̀ yìí falẹ̀, kí ìpalára tó ń fà fún ọba lè dáwọ́ dúró.”
23 Lẹ́yìn tí wọ́n ka ẹ̀dà ìwé àṣẹ Ọba Atasásítà níwájú Réhúmù àti Ṣímúṣáì akọ̀wé òfin pẹ̀lú àwọn ẹlẹgbẹ́ wọn, lẹ́sẹ̀kẹsẹ̀, wọ́n lọ sí Jerúsálẹ́mù lọ́dọ̀ àwọn Júù, wọ́n sì fipá dá wọn dúró.
24 Ìgbà náà ni iṣẹ́ ilé Ọlọ́run, èyí tó wà ní Jerúsálẹ́mù, dáwọ́ dúró; ó sì wà bẹ́ẹ̀ títí di ọdún kejì ìjọba Dáríúsì ọba Páṣíà.
5 Nígbà náà, wòlíì Hágáì àti wòlíì Sekaráyà ọmọ ọmọ Ídò sọ tẹ́lẹ̀ fún àwọn Júù tó wà ní Júdà àti ní Jerúsálẹ́mù, ní orúkọ Ọlọ́run Ísírẹ́lì, ẹni tó ń darí wọn.
2 Ìgbà náà ni Serubábélì ọmọ Ṣéálítíẹ́lì àti Jéṣúà ọmọ Jèhósádákì bẹ̀rẹ̀ sí í tún ilé Ọlọ́run kọ́, èyí tó wà ní Jerúsálẹ́mù; àwọn wòlíì Ọlọ́run wà pẹ̀lú wọn, wọ́n sì ń tì wọ́n lẹ́yìn.
3 Ní àkókò yẹn, Táténáì gómìnà agbègbè tó wà ní Ìkọjá Odò àti Ṣetari-bósénáì pẹ̀lú àwọn ẹlẹgbẹ́ wọn wá bá wọn, wọ́n sì bi wọ́n pé: “Ta ló fún yín láṣẹ láti kọ́ ilé yìí, kí ẹ sì parí iṣẹ́ rẹ̀?”
4 Wọ́n wá béèrè lọ́wọ́ wọn pé: “Kí lorúkọ àwọn ọkùnrin tó ń kọ́ ilé yìí?”
5 Àmọ́, ojú Ọlọ́run ò kúrò lára àwọn àgbààgbà Júù, wọn ò sì dá wọn dúró títí wọ́n fi kọ̀wé ránṣẹ́ sí Dáríúsì, tí òun náà sì fi ìwé àṣẹ ránṣẹ́ pa dà lórí ọ̀rọ̀ náà.
6 Ẹ̀dà lẹ́tà tí Táténáì gómìnà agbègbè tó wà ní Ìkọjá Odò àti Ṣetari-bósénáì pẹ̀lú àwọn ẹlẹgbẹ́ rẹ̀, àwọn gómìnà kéékèèké ní agbègbè tó wà ní Ìkọjá Odò, fi ránṣẹ́ sí Ọba Dáríúsì nìyí;
7 wọ́n fi ránṣẹ́ sí i, ohun tí wọ́n kọ nìyí: “Sí Ọba Dáríúsì: “Kí àlàáfíà wà pẹ̀lú rẹ!
8 A fẹ́ kí ọba mọ̀ pé a lọ sí ìpínlẹ̀ Júdà, ní ilé Ọlọ́run títóbi, wọ́n ń fi àwọn òkúta ńlá tí wọ́n ń yí sí àyè wọn kọ́ ilé náà, wọ́n sì ń to àwọn ẹ̀là gẹdú sí àwọn ògiri. Àwọn èèyàn náà ń fi ìtara ṣe iṣẹ́ náà, ìsapá wọn sì ń mú kó tẹ̀ síwájú.
9 A béèrè lọ́wọ́ àwọn àgbààgbà wọn pé: ‘Ta ló fún yín láṣẹ láti kọ́ ilé yìí, kí ẹ sì parí iṣẹ́ rẹ̀?’
10 A tún béèrè orúkọ wọn lọ́wọ́ wọn ká lè sọ fún ọ, ká sì lè kọ orúkọ àwọn ọkùnrin tó jẹ́ olórí wọn.
11 “Èsì tí wọ́n fún wa nìyí: ‘Àwa ni ìránṣẹ́ Ọlọ́run ọ̀run àti ayé, ilé tí wọ́n kọ́ ní ọ̀pọ̀ ọdún sẹ́yìn là ń tún kọ́, èyí tí ọba ńlá kan ní Ísírẹ́lì kọ́, tó sì parí rẹ̀.
12 Àmọ́, nítorí pé àwọn baba wa múnú bí Ọlọ́run ọ̀run, ó fi wọ́n lé ọwọ́ Nebukadinésárì ọba Bábílónì, ará Kálídíà tó wó ilé yìí lulẹ̀, tó sì kó àwọn èèyàn ibẹ̀ lọ sí ìgbèkùn ní Bábílónì.
13 Ṣùgbọ́n ní ọdún kìíní Kírúsì ọba Bábílónì, Ọba Kírúsì pàṣẹ pé kí a tún ilé Ọlọ́run yìí kọ́.
14 Bákan náà, látinú tẹ́ńpìlì Bábílónì, Ọba Kírúsì kó àwọn ohun èlò wúrà àti fàdákà ilé Ọlọ́run jáde, èyí tí Nebukadinésárì kó kúrò nínú tẹ́ńpìlì tó wà ní Jerúsálẹ́mù lọ sí tẹ́ńpìlì Bábílónì. Ọba Kírúsì kó wọn fún ọkùnrin kan tó ń jẹ́ Ṣẹṣibásà, ẹni tí Kírúsì fi ṣe gómìnà.
15 Kírúsì sọ fún un pé: “Kó àwọn ohun èlò yìí. Lọ kó wọn sínú tẹ́ńpìlì tó wà ní Jerúsálẹ́mù, kí ẹ sì tún ilé Ọlọ́run kọ́ sí ibi tó wà tẹ́lẹ̀.”
16 Nígbà tí Ṣẹṣibásà yìí dé, ó fi ìpìlẹ̀ ilé Ọlọ́run lélẹ̀, èyí tó wà ní Jerúsálẹ́mù; àtìgbà yẹn ni wọ́n sì ti ń kọ́ ilé náà títí di báyìí, àmọ́ wọn ò tíì parí rẹ̀.’
17 “Ní báyìí, tó bá dáa lójú ọba, jẹ́ kí wọ́n yẹ inú ibi ìṣúra ọba wò ní Bábílónì, láti mọ̀ bóyá Ọba Kírúsì pàṣẹ pé kí wọ́n tún ilé Ọlọ́run yẹn kọ́ ní Jerúsálẹ́mù; kí ọba sì fi ìpinnu rẹ̀ lórí ọ̀rọ̀ yìí ránṣẹ́ sí wa.”
9 Gbàrà tí a parí àwọn nǹkan yìí, àwọn olórí wá bá mi, wọ́n sì sọ pé: “Àwọn èèyàn Ísírẹ́lì àti àwọn àlùfáà pẹ̀lú àwọn ọmọ Léfì kò ya ara wọn sọ́tọ̀ kúrò lọ́dọ̀ àwọn èèyàn àwọn ilẹ̀ tó yí wọn ká àti àwọn ohun ìríra wọn, ìyẹn àwọn ọmọ Kénáánì, àwọn ọmọ Hétì, àwọn Pérísì, àwọn ará Jébúsì, àwọn ọmọ Ámónì, àwọn ọmọ Móábù, àwọn ará Íjíbítì àti àwọn Ámórì.
2 Wọ́n ti fi lára àwọn ọmọbìnrin wọn ṣe aya, wọ́n sì tún fẹ́ wọn fún àwọn ọmọkùnrin wọn. Ní báyìí, àwọn tí wọ́n jẹ́ ọmọ mímọ́ ti dara pọ̀ mọ́ àwọn èèyàn àwọn ilẹ̀ tó yí wọn ká. Àwọn olórí àti àwọn alábòójútó sì ni òléwájú nínú ìwà àìṣòótọ́ yìí.”
3 Bí mo ṣe gbọ́ nípa nǹkan yìí, mo fa ẹ̀wù mi àti aṣọ àwọ̀lékè mi tí kò lápá ya, mo fa lára irun orí mi àti irùngbọ̀n mi tu, mo jókòó, kàyéfì ńlá sì ń ṣe mí.
4 Nígbà náà, gbogbo àwọn tó ní ọ̀wọ̀ fún ọ̀rọ̀ Ọlọ́run Ísírẹ́lì kóra jọ sọ́dọ̀ mi nítorí ìwà àìṣòótọ́ àwọn tó dé láti ìgbèkùn, mo wà ní ìjókòó, kàyéfì ńlá sì ń ṣe mí títí di ìgbà ọrẹ ọkà ìrọ̀lẹ́.
5 Nígbà tí àkókò ọrẹ ọkà ìrọ̀lẹ́ tó, mo dìde nínú ìtìjú tó bá mi, tèmi ti ẹ̀wù mi àti aṣọ àwọ̀lékè mi tí kò lápá tó ti ya, mo kúnlẹ̀, mo sì tẹ́ ọwọ́ mi sí Jèhófà Ọlọ́run mi.
6 Mo sọ pé: “Ìwọ Ọlọ́run mi, ojú ń tì mí, ara sì ń tì mí láti gbé ojú mi sókè sí ọ, ìwọ Ọlọ́run mi, nítorí pé ẹ̀ṣẹ̀ wa ti pọ̀ gan-an lórí wa, ẹ̀bi wa sì ti ga dé ọ̀run.
7 Láti ọjọ́ àwọn baba ńlá wa ni ẹ̀bi wa ti pọ̀ gan-an títí di òní yìí; tìtorí àwọn ẹ̀ṣẹ̀ wa sì ni o ṣe fi àwa, àwọn ọba wa àti àwọn àlùfáà wa lé àwọn ọba ilẹ̀ míì lọ́wọ́, tí wọ́n fi idà pa wá, tí wọ́n kó wa lọ sóko ẹrú, tí wọ́n kó ohun ìní wa, tí wọ́n sì dójú tì wá bó ṣe rí lónìí yìí.
8 Àmọ́ ní báyìí, ìwọ Jèhófà Ọlọ́run wa ti ṣojú rere sí wa fún ìgbà díẹ̀, o ti jẹ́ kí àwọn tó ṣẹ́ kù sá àsálà, o sì ti fún wa ní ibi ààbò nínú ibi mímọ́ rẹ, láti mú kí ojú wa máa dán àti láti gbé wa dìde díẹ̀ nínú ipò ẹrú tí a wà, ìwọ Ọlọ́run wa.
9 Bó tilẹ̀ jẹ́ pé ẹrú ni wá, Ọlọ́run wa kò fi wá sílẹ̀ nínú ipò ẹrú tí a wà; àmọ́ ó ti fi ìfẹ́ rẹ̀ tí kì í yẹ̀ hàn sí wa níwájú àwọn ọba Páṣíà, láti gbé wa dìde kí a lè kọ́ ilé Ọlọ́run wa, kí a sì tún àwọn ibi tó ti di àwókù ṣe, kí ó sì fún wa ní odi ààbò ní Júdà àti ní Jerúsálẹ́mù.
10 “Lẹ́yìn gbogbo èyí, kí la tún fẹ́ sọ, ìwọ Ọlọ́run wa? Nítorí a ti pa àwọn àṣẹ rẹ tì,
11 èyí tí o fún wa nípasẹ̀ àwọn ìránṣẹ́ rẹ wòlíì pé: ‘Ilẹ̀ tí ẹ̀ ń lọ gbà jẹ́ ilẹ̀ àìmọ́ nítorí ìwà àìmọ́ àwọn èèyàn ilẹ̀ náà, nítorí àwọn ohun ìríra tí wọ́n fi kún ilẹ̀ náà láti ìpẹ̀kun kan dé èkejì nípasẹ̀ ìwà àìmọ́ wọn.
12 Torí náà, ẹ má ṣe fi àwọn ọmọbìnrin yín fún àwọn ọmọkùnrin wọn, ẹ má sì gba àwọn ọmọbìnrin wọn fún àwọn ọmọkùnrin yín; ẹ kò gbọ́dọ̀ ṣe ohunkóhun láti wá àlàáfíà tàbí aásìkí fún wọn, kí ẹ lè di alágbára, kí ẹ sì máa gbádùn àwọn ohun rere ilẹ̀ náà àti pé kí ẹ lè gbà á fún àwọn ọmọ yín títí láé.’
13 Lẹ́yìn gbogbo ohun tó dé bá wa nítorí ìwà burúkú wa àti ẹ̀ṣẹ̀ ńlá tí a dá, ìwọ Ọlọ́run wa kò fi ìyà tó tọ́ sí wa jẹ wá nítorí àwọn ẹ̀ṣẹ̀ wa, o sì ti jẹ́ kí àwa tí a wà níbí sá àsálà,
14 ǹjẹ́ ó yẹ ká tún máa tẹ àwọn àṣẹ rẹ lójú, ká sì máa bá àwọn èèyàn tó ń ṣe ohun ìríra dána? Ṣé o kò ní bínú sí wa tí wàá fi pa wá run pátápátá tí ẹnì kankan kò fi ní ṣẹ́ kù tàbí yè bọ́?
15 Jèhófà Ọlọ́run Ísírẹ́lì, olódodo ni ọ́, nítorí àwa tí a yè bọ́ ti ṣẹ́ kù títí di òní yìí. Àwa rèé níwájú rẹ nínú ẹ̀bi wa, bó tilẹ̀ jẹ́ pé a ò tó ẹni tó lè dúró níwájú rẹ nítorí èyí.”
10 Bí Ẹ́sírà ṣe ń gbàdúrà, tó sì ń jẹ́wọ́ ẹ̀ṣẹ̀ lọ́wọ́, tó ń sunkún, tó sì dojú bolẹ̀ níwájú ilé Ọlọ́run tòótọ́, ọ̀pọ̀lọpọ̀ èèyàn lọ́kùnrin, lóbìnrin àti àwọn ọmọdé ní Ísírẹ́lì kóra jọ sọ́dọ̀ rẹ̀, àwọn èèyàn náà sì ń sunkún pẹ̀rẹ̀pẹ̀rẹ̀.
2 Ni Ṣẹkanáyà ọmọ Jéhíélì látinú àwọn ọmọ Élámù bá sọ fún Ẹ́sírà pé: “A ti hùwà àìṣòótọ́ sí Ọlọ́run wa, bí a ṣe fẹ́ àwọn obìnrin àjèjì láàárín àwọn èèyàn ilẹ̀ tó yí wa ká. Síbẹ̀ náà, ìrètí ṣì wà fún Ísírẹ́lì.
3 Ní báyìí, jẹ́ ká bá Ọlọ́run wa dá májẹ̀mú pé a máa lé gbogbo àwọn aya náà lọ àti àwọn ọmọ tí wọ́n bí, gẹ́gẹ́ bí àṣẹ tí Jèhófà pa àti ohun tí àwọn tó ní ọ̀wọ̀ fún àṣẹ Ọlọ́run wa sọ. Ká ṣe ohun tí Òfin sọ.
4 Dìde, torí ìwọ lo ni iṣẹ́ yìí, a sì wà pẹ̀lú rẹ. Jẹ́ onígboyà, kí o sì gbé ìgbésẹ̀.”
5 Ni Ẹ́sírà bá dìde, ó sì ní kí àwọn tó jẹ́ olórí láàárín àwọn àlùfáà, àwọn ọmọ Léfì àti gbogbo Ísírẹ́lì búra láti ṣe ohun tí wọ́n sọ. Torí náà, wọ́n búra.
6 Ẹ́sírà wá dìde kúrò níwájú ilé Ọlọ́run tòótọ́, ó sì lọ sínú yàrá Jèhóhánánì ọmọ Élíáṣíbù nínú tẹ́ńpìlì. Bó tilẹ̀ jẹ́ pé ó lọ síbẹ̀, kò jẹun, kò sì mu omi, torí ó ń ṣọ̀fọ̀ lórí ìwà àìṣòótọ́ àwọn tó dé láti ìgbèkùn.
7 Lẹ́yìn náà, wọ́n kéde káàkiri Júdà àti Jerúsálẹ́mù pé kí gbogbo àwọn tó wà nígbèkùn tẹ́lẹ̀ kóra jọ sí Jerúsálẹ́mù;
8 ẹnikẹ́ni tí kò bá sì wá láàárín ọjọ́ mẹ́ta, a ó gba gbogbo ẹrù rẹ̀, a ó sì lé e kúrò ní àwùjọ àwọn tó dé láti ìgbèkùn, gẹ́gẹ́ bí ìpinnu tí àwọn olórí àti àwọn àgbààgbà ṣe.
9 Nítorí náà, gbogbo àwọn èèyàn Júdà àti Bẹ́ńjámínì kóra jọ sí Jerúsálẹ́mù láàárín ọjọ́ mẹ́ta, ìyẹn ní oṣù kẹsàn-án, ní ogúnjọ́ oṣù náà. Gbogbo àwọn èèyàn náà jókòó sí àgbàlá ilé Ọlọ́run tòótọ́, wọ́n ń gbọ̀n nítorí ọ̀ràn tó wà nílẹ̀ àti nítorí òjò ńlá tó ń rọ̀.
10 Nígbà náà, àlùfáà Ẹ́sírà dìde, ó sì sọ fún wọn pé: “Ẹ ti hùwà àìṣòótọ́ bí ẹ ṣe lọ ń fẹ́ àwọn obìnrin àjèjì, ẹ sì ti dá kún ẹ̀ṣẹ̀ Ísírẹ́lì.
11 Ní báyìí, ẹ jẹ́wọ́ ẹ̀ṣẹ̀ yín fún Jèhófà Ọlọ́run àwọn baba ńlá yín, kí ẹ sì ṣe ohun tí ó fẹ́. Ẹ ya ara yín sọ́tọ̀ kúrò nínú àwọn èèyàn ilẹ̀ náà àti kúrò lọ́dọ̀ àwọn aya àjèjì.”
12 Gbogbo ìjọ náà wá dáhùn ní ohùn tó ròkè pé: “Ojúṣe wa ni láti ṣe ohun tí o sọ.
13 Àmọ́, àwọn èèyàn náà pọ̀, àsìkò òjò sì ni. Èèyàn ò lè dúró níta, ọ̀rọ̀ náà kì í sì í ṣe ohun tí a lè parí lọ́jọ́ kan tàbí méjì, nítorí a ti ṣọ̀tẹ̀ gan-an nínú ọ̀ràn yìí.
14 Ní báyìí, jọ̀wọ́, jẹ́ kí àwọn olórí wa ṣojú fún gbogbo ìjọ yìí; kí gbogbo àwọn tó wà nínú àwọn ìlú wa tí wọ́n ti fẹ́ àwọn aya àjèjì sì jáde wá ní àkókò tí a dá pẹ̀lú àwọn àgbààgbà àti àwọn onídàájọ́ ìlú kọ̀ọ̀kan, títí a ó fi yí ìbínú Ọlọ́run wa tó ń jó bí iná kúrò lórí wa, nítorí ọ̀ràn yìí.”
15 Àmọ́, Jónátánì ọmọ Ásáhélì àti Jaseáyà ọmọ Tíkífà ta ko ọ̀rọ̀ yìí, Méṣúlámù àti Ṣábétáì tí wọ́n jẹ́ ọmọ Léfì sì tì wọ́n lẹ́yìn.
16 Ṣùgbọ́n àwọn tó wà nígbèkùn tẹ́lẹ̀ ṣe ohun tí wọ́n fẹnu kò sí; àlùfáà Ẹ́sírà àti àwọn olórí ìdílé nínú àwọn agbo ilé bàbá wọn, tí orúkọ wọn wà lákọsílẹ̀, kóra jọ lọ́tọ̀ ní ọjọ́ kìíní oṣù kẹwàá láti bójú tó ọ̀rọ̀ náà;
17 nígbà tó di ọjọ́ kìíní oṣù kìíní, wọ́n yanjú ọ̀rọ̀ gbogbo àwọn ọkùnrin tó fẹ́ àwọn obìnrin àjèjì.
18 A sì wá rí i pé lára àwọn ọmọ àlùfáà ti fẹ́ àwọn aya àjèjì, àwọn ni: látinú àwọn ọmọ Jéṣúà ọmọ Jèhósádákì àti àwọn arákùnrin rẹ̀, Maaseáyà, Élíésérì, Járíbù àti Gẹdaláyà.
19 Àmọ́, wọ́n ṣèlérí pé àwọn máa lé àwọn aya wọn lọ, bákan náà, torí pé wọ́n jẹ̀bi, wọ́n máa fi àgbò kan látinú agbo ẹran rúbọ nítorí ẹ̀ṣẹ̀ wọn.
20 Látinú àwọn ọmọ Ímérì, Hánáánì àti Sebadáyà;
21 látinú àwọn ọmọ Hárímù, Maaseáyà, Èlíjà, Ṣemáyà, Jéhíélì àti Ùsáyà;
22 látinú àwọn ọmọ Páṣúrì, Élíóénáì, Maaseáyà, Íṣímáẹ́lì, Nétánélì, Jósábádì àti Éléásà.
23 Látinú àwọn ọmọ Léfì, Jósábádì, Ṣíméì, Keláyà (ìyẹn, Kélítà), Petaháyà, Júdà àti Élíésérì;
24 látinú àwọn akọrin, Élíáṣíbù; látinú àwọn aṣọ́bodè, Ṣálúmù, Télémù àti Úráì.
25 Látinú Ísírẹ́lì, nínú àwọn ọmọ Páróṣì, Ramáyà, Isáyà, Málíkíjà, Míjámínì, Élíásárì, Málíkíjà àti Bẹnáyà;
26 látinú àwọn ọmọ Élámù, Matanáyà, Sekaráyà, Jéhíélì, Ábídì, Jérémótì àti Èlíjà;
27 látinú àwọn ọmọ Sátù, Élíóénáì, Élíáṣíbù, Matanáyà, Jérémótì, Sábádì àti Ásísà;
28 látinú àwọn ọmọ Bébáì, Jèhóhánánì, Hananáyà, Sábáì àti Átíláì;
29 látinú àwọn ọmọ Bánì, Méṣúlámù, Málúkù, Ádáyà, Jáṣúbù, Ṣéálì àti Jérémótì;
30 látinú àwọn ọmọ Pahati-móábù, Ádúnà, Kélálì, Bẹnáyà, Maaseáyà, Matanáyà, Bẹ́sálẹ́lì, Bínúì àti Mánásè;
31 látinú àwọn ọmọ Hárímù, Élíésérì, Isiṣíjà, Málíkíjà, Ṣemáyà, Ṣíméónì,
32 Bẹ́ńjámínì, Málúkù àti Ṣemaráyà;
33 látinú àwọn ọmọ Háṣúmù, Máténáì, Mátáátà, Sábádì, Élífélétì, Jérémáì, Mánásè àti Ṣíméì;
34 látinú àwọn ọmọ Bánì, Máádáì, Ámúrámù, Yúẹ́lì,
35 Bẹnáyà, Bedeáyà, Kélúhì,
36 Fanáyà, Mérémótì, Élíáṣíbù,
37 Matanáyà, Máténáì àti Jáásù;
38 látinú àwọn ọmọ Bínúì, Ṣíméì,
39 Ṣelemáyà, Nátánì, Ádáyà,
40 Makinádébáì, Ṣáṣáì, Ṣáráì,
41 Ásárẹ́lì, Ṣelemáyà, Ṣemaráyà,
42 Ṣálúmù, Amaráyà àti Jósẹ́fù;
43 látinú àwọn ọmọ Nébò, Jéélì, Matitáyà, Sábádì, Sébínà, Jádáì, Jóẹ́lì àti Bẹnáyà.
44 Gbogbo àwọn yìí ni wọ́n fẹ́ àwọn aya àjèjì, wọ́n sì lé àwọn aya wọn lọ pẹ̀lú àwọn ọmọ wọn.
1 Ọ̀rọ̀ Nehemáyà ọmọ Hakaláyà nìyí: Ní oṣù Kísíléfì, ní ogún ọdún ìṣàkóso ọba, mo wà ní Ṣúṣánì ilé ńlá.
2 Lákòókò náà, Hánáánì, ọ̀kan lára àwọn arákùnrin mi pẹ̀lú àwọn ọkùnrin míì láti Júdà wá sọ́dọ̀ mi, mo sì béèrè lọ́wọ́ wọn nípa àwọn Júù tó ṣẹ́ kù, tí wọ́n yè bọ́ lóko ẹrú, mo tún béèrè nípa Jerúsálẹ́mù.
3 Wọ́n sọ pé: “Àwọn tó ṣẹ́ kù sí ìpínlẹ̀ Júdà, tí wọ́n yè bọ́ lóko ẹrú wà nínú ìṣòro ńlá, ìtìjú sì bá wọn. Àwọn ògiri Jerúsálẹ́mù ti wó lulẹ̀, wọ́n sì ti dáná sun àwọn ẹnubodè rẹ̀.”
4 Nígbà tí mo gbọ́ ọ̀rọ̀ yìí, mo jókòó, mo ń sunkún, mo sì fi ọ̀pọ̀ ọjọ́ ṣọ̀fọ̀, mo bẹ̀rẹ̀ sí í gbààwẹ̀, mo sì ń gbàdúrà níwájú Ọlọ́run ọ̀run.
5 Mo sọ pé: “Ìwọ Jèhófà, Ọlọ́run ọ̀run, Ọlọ́run tí ó tóbi, tó sì yẹ lẹ́ni tí à ń bẹ̀rù, tó ń pa májẹ̀mú rẹ̀ mọ́, tó sì ń fi ìfẹ́ tí kì í yẹ̀ hàn sí àwọn tó nífẹ̀ẹ́ rẹ̀, tí wọ́n sì ń pa àwọn àṣẹ rẹ̀ mọ́,
6 jọ̀ọ́, jẹ́ kí etí rẹ ṣí sílẹ̀, kí o sì bojú wò mí láti gbọ́ àdúrà ìránṣẹ́ rẹ, tí mò ń gbà sí ọ lónìí. Tọ̀sántòru ni mò ń gbàdúrà nítorí àwọn ọmọ Ísírẹ́lì ìránṣẹ́ rẹ, gbogbo ìgbà yẹn ni mò ń jẹ́wọ́ àwọn ẹ̀ṣẹ̀ tí àwọn èèyàn Ísírẹ́lì dá sí ọ. A ti ṣẹ̀, àtèmi àti ilé bàbá mi.
7 Ó dájú pé a ti hùwà ìbàjẹ́ sí ọ, bí a ò ṣe pa àwọn àṣẹ àti àwọn ìlànà rẹ mọ́, tí a ò sì tẹ̀ lé àwọn ìdájọ́ rẹ, èyí tí o fún Mósè ìránṣẹ́ rẹ.
8 “Jọ̀ọ́, rántí ọ̀rọ̀ tí o pa láṣẹ fún Mósè ìránṣẹ́ rẹ pé: ‘Tí ẹ bá hùwà àìṣòótọ́, màá fọ́n yín ká sáàárín àwọn èèyàn orílẹ̀-èdè.
9 Àmọ́ tí ẹ bá pa dà sọ́dọ̀ mi, tí ẹ pa àwọn àṣẹ mi mọ́, tí ẹ sì tẹ̀ lé wọn, kódà tí àwọn èèyàn yín tí a fọ́n ká bá wà ní ìpẹ̀kun ọ̀run, màá kó wọn jọ láti ibẹ̀, màá sì mú wọn wá sí ibi tí mo ti yàn pé kí orúkọ mi máa wà.’
10 Ìránṣẹ́ rẹ ni wọ́n, èèyàn rẹ sì ni wọ́n, àwọn tí o fi agbára ńlá rẹ àti ọwọ́ agbára rẹ rà pa dà.
11 Ìwọ Jèhófà, jọ̀ọ́, jẹ́ kí etí rẹ ṣí sí àdúrà ìránṣẹ́ rẹ àti sí àdúrà àwọn ìránṣẹ́ rẹ tí inú wọn ń dùn láti máa bẹ̀rù orúkọ rẹ, jọ̀ọ́, jẹ́ kí ìránṣẹ́ rẹ ṣàṣeyọrí lónìí, kí ọkùnrin yìí sì ṣojú àánú sí mi.” Lásìkò yìí, agbọ́tí ọba ni mí.
2 Ní oṣù Nísàn, ní ogún ọdún  Ọba Atasásítà, wáìnì wà níwájú ọba, mo gbé wáìnì bí mo ti máa ń ṣe, mo sì gbé e fún ọba. Àmọ́ mi ò fajú ro níwájú rẹ̀ rí.
2 Ni ọba bá sọ fún mi pé: “Kí ló dé tí o fajú ro nígbà tí kì í ṣe pé ò ń ṣàìsàn? Mo mọ̀ pé ìbànújẹ́ ló mú kí o fajú ro, kì í ṣe nǹkan míì.” Ẹ̀rù sì bà mí gan-an.
3 Nígbà náà, mo sọ fún ọba pé: “Kí ẹ̀mí ọba ó gùn! Báwo ni ojú mi ò ṣe ní fà ro nígbà tí ìlú tí wọ́n sin àwọn baba ńlá mi sí ti di àwókù, tí iná sì ti jó àwọn ẹnubodè rẹ̀?”
4 Ọba wá sọ fún mi pé: “Kí ni ohun tí o fẹ́ gan-an?” Lójú ẹsẹ̀, mo gbàdúrà sí Ọlọ́run ọ̀run.
5 Mo sì sọ fún ọba pé: “Tó bá dáa lójú ọba, tí ìránṣẹ́ rẹ bá sì ti rí ojú rere rẹ, kí o rán mi lọ sí Júdà, ní ìlú tí wọ́n sin àwọn baba ńlá mi sí, kí n lè tún un kọ́.”
6 Ni ọba pẹ̀lú ayaba tó jókòó lẹ́gbẹ̀ẹ́ rẹ̀ bá sọ fún mi pé: “Báwo ni ìrìn àjò rẹ ṣe máa pẹ́ tó, ìgbà wo lo sì máa pa dà?” Torí náà, ó dáa lójú ọba pé kó rán mi lọ, mo sì dá ìgbà fún un.
7 Lẹ́yìn náà, mo sọ fún ọba pé: “Tó bá dáa lójú ọba, jẹ́ kí wọ́n fún mi ní àwọn lẹ́tà tí màá fún àwọn gómìnà agbègbè tó wà ní Ìkọjá Odò, kí wọ́n lè jẹ́ kí n kọjá títí màá fi dé Júdà
8 àti lẹ́tà tí màá fún Ásáfù tó ń ṣọ́ Ọgbà Ọba, kó lè fún mi ní gẹdú tí màá fi ṣe òpó àwọn ẹnubodè Odi Ilé Ọlọ́run àti ògiri ìlú náà pẹ̀lú ilé tí màá gbé.” Nítorí náà, ọba kó wọn fún mi, torí pé ọwọ́ rere Ọlọ́run mi wà lára mi.
9 Nígbà tó yá, mo dé ọ̀dọ̀ àwọn gómìnà agbègbè tó wà ní Ìkọjá Odò, mo sì fún wọn ní àwọn lẹ́tà ọba. Bákan náà, ọba rán àwọn olórí ọmọ ogun àti àwọn agẹṣin tẹ̀ lé mi.
10 Nígbà tí Sáńbálátì ará Hórónì àti Tòbáyà  ọmọ Ámónì tó jẹ́ òṣìṣẹ́ ọba, gbọ́ nípa rẹ̀, inú wọn ò dùn rárá pé ẹnì kan wá láti wá ṣe ohun rere fún àwọn èèyàn Ísírẹ́lì.
11 Níkẹyìn, mo dé Jerúsálẹ́mù, mo sì lo ọjọ́ mẹ́ta níbẹ̀.
12 Mo dìde ní òru, èmi àti àwọn ọkùnrin díẹ̀ tó wà pẹ̀lú mi, mi ò sọ fún ẹnikẹ́ni nípa ohun tí Ọlọ́run mi fi sí mi lọ́kàn láti ṣe fún Jerúsálẹ́mù, kò sì sí kẹ́tẹ́kẹ́tẹ́ kankan lọ́dọ̀ mi àfi èyí tí mo gùn.
13 Mo gba Ẹnubodè Àfonífojì jáde ní òru, mo kọjá níwájú Ojúsun Ejò Ńlá lọ sí Ẹnubodè Òkìtì Eérú, mo sì ṣàyẹ̀wò àwọn ògiri Jerúsálẹ́mù tó ti wó lulẹ̀ àti àwọn ẹnubodè rẹ̀ tí iná ti jó.
14 Mo kọjá lọ sí Ẹnubodè Ojúsun àti sí Odò Ọba, kò sì sí àyè tí ó tó fún kẹ́tẹ́kẹ́tẹ́ tí mo gùn láti kọjá.
15 Àmọ́ mò ń gba àfonífojì náà lọ ní òru, mo sì ń yẹ àwọn ògiri náà wò, lẹ́yìn èyí, mo yíjú pa dà, mo sì gba Ẹnubodè Àfonífojì wọlé, lẹ́yìn náà, mo pa dà.
16 Àwọn alábòójútó kò mọ ibi tí mo lọ àti ohun tí mò ń ṣe, torí mi ò tíì sọ ohunkóhun fún àwọn Júù, àwọn àlùfáà, àwọn èèyàn pàtàkì, àwọn alábòójútó àti àwọn òṣìṣẹ́ yòókù.
17 Níkẹyìn, mo sọ fún wọn pé: “Ẹ wo ìṣòro ńlá tó wà níwájú wa, bí Jerúsálẹ́mù ṣe di àwókù, tí wọ́n sì ti dáná sun àwọn ẹnubodè rẹ̀. Ẹ wá, ẹ jẹ́ ká tún ògiri Jerúsálẹ́mù mọ, ká lè bọ́ lọ́wọ́ ìtìjú tó bá wa yìí.”
18 Lẹ́yìn náà, mo sọ fún wọn nípa bí ọwọ́ rere Ọlọ́run mi ṣe wà lára mi, mo sì tún sọ ohun tí ọba sọ fún mi. Ni wọ́n bá sọ pé: “Ẹ jẹ́ ká dìde, ká sì kọ́lé.” Torí náà, wọ́n fún ara wọn níṣìírí láti ṣe iṣẹ́ rere náà.
19 Nígbà tí Sáńbálátì ará Hórónì àti Tòbáyà  ọmọ Ámónì tó jẹ́ òṣìṣẹ́ ọba pẹ̀lú Géṣémù ọmọ ilẹ̀ Arébíà gbọ́ nípa rẹ̀, wọ́n bẹ̀rẹ̀ sí í fi wá ṣe yẹ̀yẹ́, wọ́n sì ń fojú pa wá rẹ́, wọ́n ní: “Kí lẹ̀ ń ṣe yìí? Ẹ fẹ́ ṣọ̀tẹ̀ sí ọba, àbí?”
20 Àmọ́, mo fún wọn lésì pé: “Ọlọ́run ọ̀run ni Ẹni tó máa jẹ́ ká ṣàṣeyọrí, àwa ìránṣẹ́ rẹ̀ yóò dìde, a ó sì kọ́lé; àmọ́ ẹ̀yin ò ní ìpín kankan, bẹ́ẹ̀ ni ẹ ò ní ẹ̀tọ́ tàbí ìrántí ní Jerúsálẹ́mù.”
3 Élíáṣíbù àlùfáà àgbà àti àwọn arákùnrin rẹ̀, àwọn àlùfáà, dìde láti kọ́ Ẹnubodè Àgùntàn. Wọ́n yà á sí mímọ́, wọ́n sì gbé àwọn ilẹ̀kùn rẹ̀ nàró; wọ́n yà á sí mímọ́ títí dé Ilé Gogoro Méà àti títí dé Ilé Gogoro Hánánélì.
2 Apá tó tẹ̀ lé tiwọn ni àwọn ọkùnrin Jẹ́ríkò mọ; Sákúrì ọmọ Ímúrì sì mọ apá tó tẹ̀ lé tiwọn.
3 Àwọn ọmọ Hásénà mọ Ẹnubodè Ẹja; wọ́n fi ẹ̀là gẹdú kọ́ ọ, lẹ́yìn náà, wọ́n gbé àwọn ilẹ̀kùn rẹ̀ sí i àti àwọn ìkọ́ rẹ̀ pẹ̀lú àwọn ọ̀pá ìdábùú rẹ̀.
4 Apá tó tẹ̀ lé tiwọn ni Mérémótì  ọmọ Úríjà ọmọ Hákósì ti ṣe iṣẹ́ àtúnṣe, Méṣúlámù ọmọ Berekáyà ọmọ Meṣesábélì sì ṣe iṣẹ́ àtúnṣe ní apá tó tẹ̀ lé tiwọn, bákan náà Sádókù ọmọ Béánà ṣe iṣẹ́ àtúnṣe ní apá tó tẹ̀ lé tiwọn.
5 Apá tó tẹ̀ lé tiwọn ni àwọn ará Tékóà ti ṣe iṣẹ́ àtúnṣe, àmọ́ àwọn olókìkí àárín wọn kò rẹ ara wọn sílẹ̀ láti ṣe nínú iṣẹ́ àwọn ọ̀gá wọn.
6 Jóyádà ọmọ Páséà àti Méṣúlámù ọmọ Besodeáyà tún Ẹnubodè Ìlú Àtijọ́ ṣe; wọ́n fi ẹ̀là gẹdú kọ́ ọ, wọ́n sì gbé àwọn ilẹ̀kùn rẹ̀ sí i àti àwọn ìkọ́ rẹ̀ pẹ̀lú àwọn ọ̀pá ìdábùú rẹ̀.
7 Apá tó tẹ̀ lé tiwọn ni Melatáyà ará Gíbíónì àti Jádónì ará Mérónótì ti ṣe iṣẹ́ àtúnṣe, àwọn ọkùnrin Gíbíónì àti ti Mísípà, tí wọ́n wà lábẹ́ àṣẹ gómìnà agbègbè tó wà ní Ìkọjá Odò.
8 Apá tó tẹ̀ lé tiwọn ni Úsíélì ọmọ Háháyà, ọ̀kan lára àwọn alágbẹ̀dẹ wúrà ti ṣe iṣẹ́ àtúnṣe, Hananáyà, ọ̀kan lára àwọn olùpo òróró ìpara, ṣe iṣẹ́ àtúnṣe ní apá tó tẹ̀ lé tirẹ̀; wọ́n sì fi òkúta tẹ́ ilẹ̀ Jerúsálẹ́mù títí dé Ògiri Fífẹ̀.
9 Apá tó tẹ̀ lé tiwọn ni Refáyà ọmọ Húrì, olórí ìdajì agbègbè Jerúsálẹ́mù ti ṣe iṣẹ́ àtúnṣe.
10 Apá tó tẹ̀ lé tiwọn ni Jedáyà ọmọ Hárúmáfù ti ṣe iṣẹ́ àtúnṣe ní iwájú ilé òun fúnra rẹ̀; Hátúṣì ọmọ Haṣabanéáyà sì ṣe iṣẹ́ àtúnṣe ní apá tó tẹ̀ lé tirẹ̀.
11 Málíkíjà ọmọ Hárímù àti Háṣúbù ọmọ Pahati-móábù tún ẹ̀ka míì ṣe àti Ilé Gogoro Ààrò.
12 Apá tó tẹ̀ lé tiwọn ni Ṣálúmù ọmọ Hálóhéṣì, olórí ìdajì agbègbè Jerúsálẹ́mù ti ṣe iṣẹ́ àtúnṣe pẹ̀lú àwọn ọmọbìnrin rẹ̀.
13 Hánúnì àti àwọn tó ń gbé ní Sánóà tún Ẹnubodè Àfonífojì ṣe; wọ́n kọ́ ọ, wọ́n gbé ilẹ̀kùn rẹ̀ sí i àti àwọn ìkọ́ rẹ̀ pẹ̀lú àwọn ọ̀pá ìdábùú rẹ̀, wọ́n ṣàtúnṣe ẹgbẹ̀rún (1,000) ìgbọ̀nwọ́ lára ògiri náà títí dé Ẹnubodè Òkìtì Eérú.
14 Málíkíjà ọmọ Rékábù, olórí ní agbègbè Bẹti-hákérémù tún Ẹnubodè Òkìtì Eérú ṣe; ó kọ́ ọ, ó sì gbé àwọn ilẹ̀kùn rẹ̀ sí i àti àwọn ìkọ́ rẹ̀ pẹ̀lú àwọn ọ̀pá ìdábùú rẹ̀.
15 Ṣálúnì ọmọ Kólíhósè, olórí ní agbègbè Mísípà tún Ẹnubodè Ojúsun  ṣe; ó kọ́ ọ, ó ṣe òrùlé rẹ̀, ó sì gbé àwọn ilẹ̀kùn rẹ̀ sí i àti àwọn ìkọ́ rẹ̀ pẹ̀lú àwọn ọ̀pá ìdábùú rẹ̀, ó tún ṣàtúnṣe ògiri Adágún Ṣélà tó lọ sí Ọgbà Ọba títí dé Àtẹ̀gùn tó sọ̀ kalẹ̀ látinú Ìlú Dáfídì.
16 Lẹ́yìn rẹ̀, Nehemáyà ọmọ Ásíbúkì, olórí ìdajì agbègbè Bẹti-súrì ṣe iṣẹ́ àtúnṣe láti iwájú Àwọn Ibi Ìsìnkú Ilé Dáfídì títí dé odò àtọwọ́dá àti títí dé Ilé Àwọn Alágbára.
17 Lẹ́yìn rẹ̀, àwọn ọmọ Léfì tó ṣe iṣẹ́ àtúnṣe nìyí: Réhúmù ọmọ Bánì; ẹni tó tẹ̀ lé e ni Haṣabáyà, olórí ìdajì agbègbè Kéílà, ó ṣe iṣẹ́ àtúnṣe fún agbègbè rẹ̀.
18 Lẹ́yìn rẹ̀, àwọn arákùnrin wọn tó ṣe iṣẹ́ àtúnṣe nìyí: Báfáì ọmọ Hénádádì, olórí ìdajì agbègbè Kéílà.
19 Ésérì ọmọ Jéṣúà tó jẹ́ olórí ní Mísípà ṣe àtúnṣe ẹ̀ka míì ní apá tó tẹ̀ lé e níwájú ìgòkè tó lọ sí Ilé Ìhámọ́ra Níbi Ìtì Ògiri.
20 Lẹ́yìn rẹ̀, Bárúkù ọmọ Sábáì fi ìtara ṣiṣẹ́, ó sì tún ẹ̀ka míì ṣe, láti Ìtì Ògiri títí dé ẹnu ọ̀nà ilé Élíáṣíbù àlùfáà àgbà.
21 Lẹ́yìn rẹ̀, Mérémótì ọmọ Úríjà ọmọ Hákósì tún ẹ̀ka míì ṣe, láti ẹnu ọ̀nà ilé Élíáṣíbù títí dé òpin ilé Élíáṣíbù.
22 Lẹ́yìn rẹ̀, àwọn àlùfáà agbègbè Jọ́dánì, ṣe iṣẹ́ àtúnṣe.
23 Lẹ́yìn wọn, Bẹ́ńjámínì àti Háṣúbù ṣe iṣẹ́ àtúnṣe níwájú ilé àwọn fúnra wọn. Lẹ́yìn wọn, Asaráyà ọmọ Maaseáyà ọmọ Ananíà ṣe iṣẹ́ àtúnṣe nítòsí ilé rẹ̀.
24 Lẹ́yìn rẹ̀, Bínúì ọmọ Hénádádì tún ẹ̀ka míì ṣe, láti ilé Asaráyà títí dé Ìtì Ògiri  àti títí dé igun odi.
25 Lẹ́yìn rẹ̀, Pálálì ọmọ Úṣáì ṣe iṣẹ́ àtúnṣe níwájú Ìtì Ògiri àti ilé gogoro tó yọ jáde láti Ilé Ọba, ti apá òkè tó jẹ́ ti Àgbàlá Ẹ̀ṣọ́. Lẹ́yìn rẹ̀, ó kan Pedáyà ọmọ Páróṣì.
26 Àwọn ìránṣẹ́ tẹ́ńpìlì tí wọ́n ń gbé ní Ófélì ṣe iṣẹ́ àtúnṣe títí dé iwájú Ẹnubodè Omi ní ìlà oòrùn àti ilé gogoro tó yọ jáde náà.
27 Lẹ́yìn wọn, àwọn ará Tékóà tún ẹ̀ka míì ṣe, láti iwájú ilé gogoro ńlá tó yọ jáde, títí dé ògiri Ófélì.
28 Àwọn àlùfáà ṣe iṣẹ́ àtúnṣe lórí Ẹnubodè Ẹṣin, kálukú ṣiṣẹ́ níwájú ilé rẹ̀.
29 Lẹ́yìn wọn, Sádókù ọmọ Ímérì ṣe iṣẹ́ àtúnṣe níwájú ilé rẹ̀. Ẹ̀yìn rẹ̀ ni Ṣemáyà ọmọ Ṣẹkanáyà, olùṣọ́ Ẹnubodè Ìlà Oòrùn, ṣe iṣẹ́ àtúnṣe.
30 Lẹ́yìn rẹ̀, Hananáyà ọmọ Ṣelemáyà àti Hánúnì ọmọ kẹfà tí Sáláfù bí tún ẹ̀ka míì ṣe. Lẹ́yìn rẹ̀, Méṣúlámù ọmọ Berekáyà ṣe iṣẹ́ àtúnṣe níwájú gbọ̀ngàn òun fúnra rẹ̀.
31 Lẹ́yìn rẹ̀, Málíkíjà tó jẹ́ ọmọ ẹgbẹ́ alágbẹ̀dẹ wúrà, ṣe iṣẹ́ àtúnṣe títí dé ilé àwọn ìránṣẹ́ tẹ́ńpìlì àti àwọn oníṣòwò, níwájú Ẹnubodè Àbẹ̀wò àti títí dé yàrá tó wà lórí igun odi.
32 Àárín yàrá tó wà lórí igun odi àti Ẹnubodè Àgùntàn sì ni àwọn alágbẹ̀dẹ wúrà àti àwọn oníṣòwò ti ṣe iṣẹ́ àtúnṣe.
4 Nígbà tí Sáńbálátì gbọ́ pé a ti ń tún ògiri náà mọ, ó bínú, ó fara ya, ó sì ń fi àwọn Júù ṣe yẹ̀yẹ́.
2 Ó wá sọ níṣojú àwọn arákùnrin rẹ̀ àti àwọn ọmọ ogun Samáríà pé: “Kí ni àwọn Júù aláìlera yìí ń ṣe? Ṣé wọ́n lè dá a ṣe ni? Ṣé wọ́n fẹ́ máa rúbọ ni? Ṣé wọ́n lè parí rẹ̀ lọ́jọ́ kan ni? Ṣé wọ́n lè mú kí àwọn òkúta jíjóná tó wà nínú àwọn òkìtì àwókù di èyí tó ṣeé lò ni?”
3 Lásìkò náà, Tòbáyà ọmọ Ámónì tó wà lẹ́gbẹ̀ẹ́ rẹ̀ sọ pé: “Kódà tí kọ̀lọ̀kọ̀lọ̀ bá gun ohun tí wọ́n ń kọ́, ó máa wó ògiri olókùúta wọn lulẹ̀.”
4 Gbọ́, ìwọ Ọlọ́run wa, nítorí wọ́n ń kàn wá lábùkù, dá ẹ̀gàn wọn pa dà sórí wọn, jẹ́ kí wọ́n dà bí ẹrù ogun, kí wọ́n sì di ẹrú ní ilẹ̀ àjèjì.
5 Má ṣe bo àṣìṣe wọn mọ́lẹ̀ tàbí kí o jẹ́ kí ẹ̀ṣẹ̀ wọn pa rẹ́ níwájú rẹ, nítorí wọ́n ti sọ̀rọ̀ burúkú sí àwọn tó ń mọ ògiri náà.
6 Torí náà, à ń mọ ògiri náà lọ, a sì mọ gbogbo rẹ̀ kan ara wọn, títí ó fi dé ìdajì gíga rẹ̀, àwọn èèyàn náà sì fọkàn sí iṣẹ́ náà.
7 Nígbà tí Sáńbálátì, Tòbáyà, àwọn ọmọ ilẹ̀ Arébíà àti àwọn ọmọ Ámónì pẹ̀lú àwọn ará Áṣídódì gbọ́ pé àtúnṣe ògiri Jerúsálẹ́mù ń lọ déédéé àti pé a ti ń dí àwọn àlàfo rẹ̀, inú bí wọn gidigidi.
8 Wọ́n gbìmọ̀ pọ̀ láti dojú ìjà kọ Jerúsálẹ́mù, kí wọ́n sì dá rúkèrúdò sílẹ̀.
9 Àmọ́, a gbàdúrà sí Ọlọ́run wa, a sì yan ẹ̀ṣọ́ láti máa ṣọ́ wa tọ̀sántòru nítorí wọn.
10 Síbẹ̀, àwọn èèyàn Júdà ń sọ pé: “Àwọn lébìrà ò lágbára mọ́, àwókù tó wà nílẹ̀ sì pọ̀ gan-an; a ò lè mọ ògiri náà láé.”
11 Àwọn ọ̀tá wa sì ń sọ pé: “Kí wọ́n tó mọ̀ tàbí kí wọ́n tó rí wa, a ó wọ àárín wọn, a ó pa wọ́n, a ó sì dá iṣẹ́ náà dúró.”
12 Ìgbàkígbà tí àwọn Júù tó ń gbé nítòsí wọn bá wá, wọ́n máa ń sọ fún wa léraléra pé: “Kò síbi tí wọn ò ní gbà yọ sí wa.”
13 Torí náà, mo fi àwọn ọkùnrin kan sí apá ìsàlẹ̀ pátápátá níbi gbayawu tó wà lẹ́yìn ògiri náà, mo sì yàn wọ́n ní ìdílé-ìdílé, wọ́n mú idà wọn, aṣóró wọn àti ọfà wọn lọ́wọ́.
14 Nígbà tí mo rí i pé ẹ̀rù ń bà wọ́n, ẹsẹ̀kẹsẹ̀ ni mo dìde, mo sì sọ fún àwọn èèyàn pàtàkì àti àwọn alábòójútó pẹ̀lú àwọn èèyàn yòókù pé: “Ẹ má bẹ̀rù wọn. Ẹ rántí Jèhófà, ẹni gíga tó yẹ ká máa bẹ̀rù; ẹ jà fún àwọn arákùnrin yín, àwọn ọmọkùnrin yín àti àwọn ọmọbìnrin yín pẹ̀lú àwọn ìyàwó yín àti ilé yín.”
15 Lẹ́yìn tí àwọn ọ̀tá wa gbọ́ pé a ti mọ ohun tí wọ́n ń ṣe àti pé Ọlọ́run tòótọ́ ti sọ èrò wọn dasán, gbogbo wa pa dà sẹ́nu iṣẹ́ ògiri náà.
16 Látọjọ́ yẹn lọ, ìdajì àwọn ọkùnrin mi ló ń ṣe iṣẹ́ náà, ìdajì yòókù á mú aṣóró, apata àti ọfà dání, wọ́n á sì wọ ẹ̀wù irin. Bákan náà, àwọn olórí wà lẹ́yìn gbogbo èèyàn ilé Júdà
17 tí wọ́n ń mọ ògiri náà. Àwọn tó ń ru ẹrù ń fi ọwọ́ kan ṣiṣẹ́, wọ́n á sì fi ọwọ́ kejì di ohun ìjà mú.
18 Kọ́lékọ́lé kọ̀ọ̀kan de idà mọ́ ìbàdí rẹ̀ bó ṣe ń mọlé, ẹni tó sì máa fun ìwo dúró lẹ́gbẹ̀ẹ́ mi.
19 Mo wá sọ fún àwọn èèyàn pàtàkì àti àwọn alábòójútó pẹ̀lú àwọn èèyàn yòókù pé: “Iṣẹ́ náà pọ̀, ó sì gbòòrò, a wà lórí ògiri náà káàkiri, a sì jìnnà sí ara wa.
20 Tí ẹ bá ti gbọ́ ìró ìwo, kí ẹ kóra jọ sọ́dọ̀ wa. Ọlọ́run wa yóò jà fún wa.”
21 Torí náà, à ń bá iṣẹ́ lọ, àwọn ìdajì yòókù sì di aṣóró mú, látìgbà tí ilẹ̀ bá ti mọ́ títí ìràwọ̀ á fi yọ.
22 Lákòókò yẹn, mo sọ fún àwọn èèyàn náà pé: “Kí ọkùnrin kọ̀ọ̀kan pẹ̀lú ìránṣẹ́ rẹ̀ dúró sí Jerúsálẹ́mù mọ́jú, wọ́n á máa ṣọ́ wa ní òru, wọ́n á sì máa ṣiṣẹ́ lọ́sàn-án.”
23 Torí náà, nínú èmi àti àwọn arákùnrin mi pẹ̀lú àwọn ìránṣẹ́ mi àti àwọn ẹ̀ṣọ́ tó tẹ̀ lé mi, kò sẹ́ni tó bọ́ ẹ̀wù rẹ̀ sílẹ̀, ohun ìjà kò sì kúrò lọ́wọ́ ọ̀tún kálukú wa.
8 Gbogbo àwọn èèyàn náà kóra jọ ní ìṣọ̀kan sí gbàgede ìlú tó wà níwájú Ẹnubodè Omi, wọ́n sì sọ fún Ẹ́sírà adàwékọ pé kó mú ìwé Òfin Mósè wá, èyí tí Jèhófà pa láṣẹ fún Ísírẹ́lì.
2 Torí náà, ní ọjọ́ kìíní oṣù keje, àlùfáà Ẹ́sírà mú ìwé Òfin náà wá síwájú àpéjọ àwọn ọkùnrin àti àwọn obìnrin pẹ̀lú gbogbo àwọn tó lè lóye ohun tí wọ́n bá gbọ́.
3 Ó sì kà á sókè ní gbàgede ìlú tó wà níwájú Ẹnubodè Omi, láti àfẹ̀mọ́jú títí di ọ̀sán gangan, fún àwọn ọkùnrin àti àwọn obìnrin àti gbogbo àwọn tí ọ̀rọ̀ náà lè yé; gbogbo àwọn èèyàn náà sì fetí sílẹ̀ dáadáa sí ìwé Òfin náà.
4 Ẹ́sírà adàwékọ dúró lórí pèpéle onígi tí wọ́n ṣe fún àpéjọ náà; àwọn tó dúró sápá ọ̀tún rẹ̀ ni Matitáyà, Ṣímà, Ánáyà, Ùráyà, Hilikáyà àti Maaseáyà; àwọn tó sì wà lápá òsì rẹ̀ ni Pedáyà, Míṣáẹ́lì, Málíkíjà, Háṣúmù, Haṣi-bádánà, Sekaráyà àti Méṣúlámù.
5 Ẹ́sírà ṣí ìwé náà lójú gbogbo èèyàn, nítorí ó yọ sókè ju gbogbo wọn lọ. Bí ó sì ṣe ṣí i, gbogbo àwọn èèyàn náà dìde.
6 Nígbà náà, Ẹ́sírà yin Jèhófà Ọlọ́run tòótọ́, Ẹni ńlá, gbogbo àwọn èèyàn náà sọ pé, “Àmín! Àmín!” wọ́n sì gbé ọwọ́ wọn sókè. Wọ́n tẹrí ba, wọ́n wólẹ̀, wọ́n sì dojú bolẹ̀ fún Jèhófà.
7 Jéṣúà, Bánì, Ṣerebáyà, Jámínì, Ákúbù, Ṣábétáì, Hodáyà, Maaseáyà, Kélítà, Asaráyà, Jósábádì, Hánánì àti Pẹláyà, tí wọ́n jẹ́ ọmọ Léfì, ń ṣàlàyé Òfin náà fún àwọn èèyàn náà, orí ìdúró sì ni àwọn èèyàn náà wà.
8 Wọ́n ń ka ìwé náà sókè nìṣó látinú Òfin Ọlọ́run tòótọ́, wọ́n ń ṣàlàyé rẹ̀ lọ́nà tó ṣe kedere, wọ́n sì ń túmọ̀ rẹ̀; torí náà, wọ́n jẹ́ kí àwọn èèyàn náà lóye ohun tí wọ́n kà.
9 Nehemáyà tó jẹ́ gómìnà nígbà yẹn, Ẹ́sírà  tó jẹ́ àlùfáà àti adàwékọ pẹ̀lú àwọn ọmọ Léfì tí wọ́n ń kọ́ àwọn èèyàn sọ fún gbogbo àwọn èèyàn náà pé: “Ọjọ́ yìí jẹ́ mímọ́ lójú Jèhófà Ọlọ́run yín. Ẹ má ṣọ̀fọ̀, ẹ má sì sunkún.” Nítorí gbogbo àwọn èèyàn náà ń sunkún bí wọ́n ṣe gbọ́ ọ̀rọ̀ inú Òfin náà.
10 Ó sọ fún wọn pé: “Ẹ lọ, ẹ jẹ àwọn ohun tó dọ́ṣọ̀, ẹ mu àwọn ohun dídùn, kí ẹ sì fi oúnjẹ ránṣẹ́ sí àwọn tí kò ní nǹkan kan; nítorí ọjọ́ yìí jẹ́ mímọ́ lójú Olúwa wa, ẹ má sì banú jẹ́, nítorí ìdùnnú Jèhófà ni ibi ààbò yín.”
11 Àwọn ọmọ Léfì sì ń fi gbogbo àwọn èèyàn náà lọ́kàn balẹ̀ pé: “Ẹ dákẹ́! nítorí ọjọ́ yìí jẹ́ mímọ́; ẹ má sì banú jẹ́.”
12 Torí náà, gbogbo àwọn èèyàn náà lọ, wọ́n jẹ, wọ́n sì mu, wọ́n fi oúnjẹ ránṣẹ́ sí àwọn míì, inú wọn sì ń dùn gan-an, nítorí ọ̀rọ̀ tí wọ́n gbọ́ yé wọn.
13 Ní ọjọ́ kejì, àwọn olórí agbo ilé gbogbo àwọn èèyàn náà, àwọn àlùfáà àti àwọn ọmọ Léfì kóra jọ sọ́dọ̀ Ẹ́sírà adàwékọ, kí wọ́n lè túbọ̀ lóye àwọn ọ̀rọ̀ inú Òfin náà.
14 Wọ́n wá rí i nínú Òfin pé Jèhófà pàṣẹ nípasẹ̀ Mósè pé inú àtíbàbà ni kí àwọn ọmọ Ísírẹ́lì máa gbé nígbà àjọyọ̀ ní oṣù keje
15 àti pé kí wọ́n polongo, kí wọ́n sì kéde káàkiri gbogbo ìlú wọn àti ní gbogbo Jerúsálẹ́mù pé: “Ẹ lọ sí àwọn agbègbè olókè, kí ẹ sì mú ẹ̀ka eléwé igi ólífì, ti igi ahóyaya, ti igi mátílì àti imọ̀ ọ̀pẹ pẹ̀lú ẹ̀ka àwọn igi míì tó léwé dáadáa wá láti fi wọ́n ṣe àtíbàbà, gẹ́gẹ́ bó ṣe wà lákọsílẹ̀.”
16 Ni àwọn èèyàn náà bá jáde lọ, wọ́n sì kó wọn wá láti fi wọ́n ṣe àtíbàbà fún ara wọn, kálukú sórí òrùlé rẹ̀ àti sí àgbàlá wọn àti àgbàlá ilé Ọlọ́run tòótọ́, bákan náà, wọ́n ṣe é sí gbàgede ìlú ní Ẹnubodè Omi àti gbàgede ìlú tó wà ní Ẹnubodè Éfúrémù.
17 Bí gbogbo àwùjọ àwọn tó dé láti ìgbèkùn ṣe ṣe àwọn àtíbàbà nìyẹn, wọ́n sì ń gbé inú àwọn àtíbàbà náà, àwọn ọmọ Ísírẹ́lì kò tíì ṣe é báyìí rí láti ìgbà ayé Jóṣúà ọmọ Núnì títí di ọjọ́ yẹn, ìdí nìyẹn tí ìdùnnú fi ṣubú layọ̀ láàárín wọn.
18 Ojoojúmọ́ ni wọ́n ń ka ìwé Òfin Ọlọ́run tòótọ́, láti ọjọ́ àkọ́kọ́ títí di ọjọ́ tó kẹ́yìn. Wọ́n sì fi ọjọ́ méje ṣe àjọyọ̀ náà, ní ọjọ́ kẹjọ, wọ́n ṣe àpéjọ ọlọ́wọ̀, gẹ́gẹ́ bí òfin ṣe sọ.
10 Àwọn tó fọwọ́ sí i, tí wọ́n sì gbé èdìdì wọn lé e ni: Nehemáyà, tó jẹ́ gómìnà, ọmọ Hakaláyà Àti Sedekáyà,
2 Seráyà, Asaráyà, Jeremáyà,
3 Páṣúrì, Amaráyà, Málíkíjà,
4 Hátúṣì, Ṣebanáyà, Málúkù,
5 Hárímù, Mérémótì, Ọbadáyà,
6 Dáníẹ́lì, Gínétónì, Bárúkù,
7 Méṣúlámù, Ábíjà, Míjámínì,
8 Maasáyà, Bílígáì àti Ṣemáyà; àwọn yìí jẹ́ àlùfáà.
9 Àwọn ọmọ Léfì tó fọwọ́ sí i ni: Jéṣúà ọmọ Asanáyà, Bínúì látinú àwọn ọmọ Hénádádì, Kádímíélì
10 àti arákùnrin wọn Ṣebanáyà, Hodáyà, Kélítà, Pẹláyà, Hánánì,
11 Máíkà, Réhóbù, Haṣabáyà,
12 Sákúrì, Ṣerebáyà, Ṣebanáyà,
13 Hodáyà, Bánì àti Bẹnínù.
14 Àwọn olórí àwọn èèyàn náà tó fọwọ́ sí i ni: Páróṣì, Pahati-móábù, Élámù, Sátù, Bánì,
15 Búnì, Ásígádì, Bébáì,
16 Ádóníjà, Bígífáì, Ádínì,
17 Átérì, Hẹsikáyà, Ásúrì,
18 Hodáyà, Háṣúmù, Bísáì,
19 Hárífù, Ánátótì, Nébáì,
20 Mágípíáṣì, Méṣúlámù, Hésírì,
21 Meṣesábélì, Sádókù, Jádúà,
22 Pẹlatáyà, Hánánì, Ánáyà,
23 Hóṣéà, Hananáyà, Háṣúbù,
24 Hálóhéṣì, Pílíhà, Ṣóbékì,
25 Réhúmù, Háṣábínà, Maaseáyà,
26 Áhíjà, Hánánì, Ánánì,
27 Málúkù, Hárímù àti Báánà.
28 Ìyókù àwọn èèyàn náà, ìyẹn àwọn àlùfáà, àwọn ọmọ Léfì, àwọn aṣọ́bodè, àwọn akọrin, àwọn ìránṣẹ́ tẹ́ńpìlì àti gbogbo àwọn tó ya ara wọn sọ́tọ̀ kúrò lára àwọn èèyàn ilẹ̀ tó yí wọn ká kí wọ́n lè pa Òfin Ọlọ́run tòótọ́ mọ́, pẹ̀lú àwọn ìyàwó wọn, àwọn ọmọkùnrin wọn àti àwọn ọmọbìnrin wọn, gbogbo àwọn tó ní ìmọ̀ àti òye,
29 dara pọ̀ mọ́ àwọn arákùnrin wọn, àwọn olókìkí àárín wọn, wọ́n gégùn-ún, wọ́n sì búra pé wọ́n á máa rìn nínú Òfin Ọlọ́run tòótọ́, èyí tó wá nípasẹ̀ Mósè ìránṣẹ́ Ọlọ́run tòótọ́ àti pé àwọn á rí i pé àwọn ń pa gbogbo àṣẹ Jèhófà Olúwa wa mọ́ àti àwọn ìdájọ́ rẹ̀ pẹ̀lú àwọn ìlànà rẹ̀.
30 A kò ní fi àwọn ọmọbìnrin wa fún àwọn èèyàn ilẹ̀ náà, a kò sì ní fẹ́ àwọn ọmọbìnrin wọn fún àwọn ọmọkùnrin wa.
31 Tí àwọn èèyàn ilẹ̀ náà bá kó ọjà tàbí oríṣiríṣi ọkà wá ní ọjọ́ Sábáàtì, a kò ní ra ohunkóhun lọ́wọ́ wọn ní Sábáàtì tàbí ní ọjọ́ mímọ́. A tún máa fi irè oko wa tó bá jáde ní ọdún keje sílẹ̀ àti gbogbo gbèsè tí ẹnikẹ́ni bá jẹ wá.
32 Bákan náà, a gbé àṣẹ kan kalẹ̀ fún ara wa lẹ́nì kọ̀ọ̀kan pé, a ó máa mú ìdá mẹ́ta ṣékélì wá lọ́dọọdún fún iṣẹ́ ìsìn ilé Ọlọ́run wa,
33 fún búrẹ́dì onípele, ọrẹ ọkà ìgbà gbogbo, ẹbọ sísun ìgbà gbogbo ti Sábáàtì pẹ̀lú ti òṣùpá tuntun àti fún àwọn àsè tí a yàn, àwọn ohun mímọ́ àti ẹbọ ẹ̀ṣẹ̀ láti ṣe ètùtù fún Ísírẹ́lì àti fún gbogbo iṣẹ́ ilé Ọlọ́run wa.
34 A tún ṣẹ́ kèké lórí bí àwọn àlùfáà, àwọn ọmọ Léfì àti àwọn èèyàn náà á ṣe máa mú igi wá sí ilé Ọlọ́run wa, ní agboolé-agboolé àwọn bàbá wa, ní àkókò tí a yàn lọ́dọọdún, láti máa fi dáná lórí pẹpẹ Jèhófà Ọlọ́run wa, bó ṣe wà lákọsílẹ̀ nínú Òfin.
35 A ó tún máa mú àkọ́so èso ilẹ̀ wa àti àkọ́so èso oríṣiríṣi igi wá lọ́dọọdún sí ilé Jèhófà
36 àti àkọ́bí àwọn ọmọkùnrin wa àti ti ẹran ọ̀sìn wa pẹ̀lú àkọ́bí ọ̀wọ́ ẹran wa àti ti agbo ẹran wa bó ṣe wà lákọsílẹ̀ nínú Òfin. A ó mú wọn wá sí ilé Ọlọ́run wa, sọ́dọ̀ àwọn àlùfáà tó ń ṣiṣẹ́ nínú ilé Ọlọ́run wa.
37 Bákan náà, a ó máa mú àkọ́so ọkà tí a kò lọ̀ kúnná wá àti àwọn ọrẹ pẹ̀lú èso oríṣiríṣi igi àti wáìnì tuntun pẹ̀lú òróró, a ó sì kó wọn wá fún àwọn àlùfáà ní àwọn yàrá tí wọ́n ń kó nǹkan pa mọ́ sí ní ilé Ọlọ́run wa, a ó sì kó ìdá mẹ́wàá irè oko ilẹ̀ wa fún àwọn ọmọ Léfì, torí àwọn ni wọ́n ń gba ìdá mẹ́wàá ní gbogbo ìlú tí a ti ń ṣiṣẹ́ àgbẹ̀.
38 Kí àlùfáà, ọmọ Áárónì, wà pẹ̀lú àwọn ọmọ Léfì nígbà tí àwọn ọmọ Léfì bá ń gba ìdá mẹ́wàá; kí àwọn ọmọ Léfì mú ìdá mẹ́wàá lára ìdá mẹ́wàá ti ilé Ọlọ́run wa, kí wọ́n sì kó o sí àwọn yàrá tó wà ní ilé ìkẹ́rùsí.
39 Inú àwọn yàrá tí wọ́n ń kó nǹkan pa mọ́ sí ni kí àwọn ọmọ Ísírẹ́lì àti àwọn ọmọ Léfì máa mú ọrẹ ọkà, wáìnì tuntun àti òróró wá, ibẹ̀ sì ni kí àwọn nǹkan èlò ibi mímọ́ máa wà títí kan àwọn àlùfáà tó ń ṣiṣẹ́ ìsìn àti àwọn aṣọ́bodè pẹ̀lú àwọn akọrin. A kò sì ní pa ilé Ọlọ́run wa tì.
12 Àwọn àlùfáà àti àwọn ọmọ Léfì tó tẹ̀ lé Serubábélì ọmọ Ṣéálítíẹ́lì àti Jéṣúà nìyí: Seráyà, Jeremáyà, Ẹ́sírà,
2 Amaráyà, Málúkù, Hátúṣì,
3 Ṣẹkanáyà, Réhúmù, Mérémótì,
4 Ídò, Gínétóì, Ábíjà,
5 Míjámínì, Maadáyà, Bílígà,
6 Ṣemáyà, Jóyáríbù, Jedáyà,
7 Sáálù, Ámókì, Hilikáyà àti Jedáyà. Àwọn ni olórí àwọn àlùfáà àti àwọn arákùnrin wọn nígbà ayé Jéṣúà.
8 Àwọn ọmọ Léfì ni Jéṣúà, Bínúì, Kádímíélì, Ṣerebáyà, Júdà àti Matanáyà  tó ń gbé orin ọpẹ́ pẹ̀lú àwọn arákùnrin rẹ̀.
9 Bakibúkáyà àti Únì tí wọ́n jẹ́ arákùnrin wọn sì dúró ní òdìkejì wọn láti máa ṣe iṣẹ́ ẹ̀ṣọ́.
10 Jéṣúà bí Jóyákímù, Jóyákímù bí Élíáṣíbù, Élíáṣíbù sì bí Jóyádà.
11 Jóyádà bí Jónátánì, Jónátánì sì bí Jádúà.
12 Nígbà ayé Jóyákímù, àwọn àlùfáà tí wọ́n jẹ́ olórí agbo ilé nìyí: fún Seráyà, Meráyà; fún Jeremáyà, Hananáyà;
13 fún Ẹ́sírà, Méṣúlámù; fún Amaráyà, Jèhóhánánì;
14 fún Málúkì, Jónátánì; fún Ṣebanáyà, Jósẹ́fù;
15 fún Hárímù, Ádúnà; fún Méráótì, Hélíkáì;
16 fún Ídò, Sekaráyà; fún Gínétónì, Méṣúlámù;
17 fún Ábíjà, Síkírì; fún Míníámínì, . . . ; fún Moadáyà, Pílítáì;
18 fún Bílígà, Ṣámúà; fún Ṣemáyà, Jèhónátánì;
19 fún Jóyáríbù, Máténáì; fún Jedáyà, Úsáì;
20 fún Sáláì, Káláì; fún Ámókì, Ébérì;
21 fún Hilikáyà, Haṣabáyà; fún Jedáyà, Nétánélì.
22 Àwọn olórí agbo ilé àwọn ọmọ Léfì àti ti àwọn àlùfáà wà lákọsílẹ̀ nígbà ayé Élíáṣíbù, Jóyádà, Jóhánánì àti Jádúà, títí di ìgbà ìjọba Dáríúsì ará Páṣíà.
23 Àwọn ọmọ Léfì tí wọ́n jẹ́ olórí agbo ilé wà lákọsílẹ̀ nínú ìwé ìtàn àkókò náà, títí di ìgbà ayé Jóhánánì ọmọ Élíáṣíbù.
24 Àwọn olórí àwọn ọmọ Léfì ni Haṣabáyà, Ṣerebáyà àti Jéṣúà ọmọ Kádímíélì, àwọn arákùnrin wọn dúró ní òdìkejì wọn láti máa yin Ọlọ́run, kí wọ́n sì máa dúpẹ́, gẹ́gẹ́ bí Dáfídì èèyàn Ọlọ́run tòótọ́ ṣe pa á láṣẹ, àwùjọ ẹ̀ṣọ́ kan dojú kọ àwùjọ ẹ̀ṣọ́ kejì.
25 Matanáyà, Bakibúkáyà, Ọbadáyà, Méṣúlámù, Tálímónì àti Ákúbù jẹ́ aṣọ́bodè tó ń ṣọ́ àwọn yàrá tí wọ́n ń kó nǹkan pa mọ́ sí lẹ́gbẹ̀ẹ́ ẹnubodè.
26 Àwọn yìí ṣiṣẹ́ nígbà ayé Jóyákímù ọmọ Jéṣúà  ọmọ Jósádákì àti nígbà ayé Nehemáyà gómìnà àti Ẹ́sírà tó jẹ́ àlùfáà àti adàwékọ.
27 Nígbà ayẹyẹ ṣíṣí ògiri Jerúsálẹ́mù, wọ́n wá àwọn ọmọ Léfì, wọ́n sì mú wọn wá sí Jerúsálẹ́mù láti gbogbo ibi tí wọ́n ń gbé kí wọ́n lè ṣe ayẹyẹ náà tayọ̀tayọ̀, pẹ̀lú orin ọpẹ́, pẹ̀lú síńbálì àti àwọn ohun ìkọrin olókùn tín-ín-rín àti háàpù.
28 Àwọn ọmọ àwọn akọrin kóra jọ láti agbègbè náà, láti gbogbo àyíká Jerúsálẹ́mù, láti àwọn ibi tí àwọn ará Nétófà tẹ̀ dó sí,
29 láti Bẹti-gílígálì àti láti àwọn pápá Gébà àti Ásímáfẹ́tì, nítorí àwọn akọrin ti kọ́ àwọn ibi tí wọ́n á máa gbé ní gbogbo àyíká Jerúsálẹ́mù.
30 Àwọn àlùfáà àti àwọn ọmọ Léfì sọ ara wọn di mímọ́, wọ́n sì sọ àwọn èèyàn náà di mímọ́ àti àwọn ẹnubodè pẹ̀lú ògiri náà.
31 Lẹ́yìn náà, mo mú àwọn olórí Júdà wá sórí ògiri náà. Yàtọ̀ síyẹn, mo yan ẹgbẹ́ ńlá méjì tó ń kọrin ọpẹ́ àti àwọn àwùjọ tí á máa tẹ̀ lé wọn, ọ̀kan lára àwọn ẹgbẹ́ akọrin náà sì lọ sápá ọ̀tún lórí ògiri tó lọ sí Ẹnubodè Àwọn Òkìtì Eérú.
32 Hóṣáyà àti ìdajì àwọn olórí Júdà ń tẹ̀ lé wọn
33 pẹ̀lú Asaráyà, Ẹ́sírà, Méṣúlámù,
34 Júdà, Bẹ́ńjámínì, Ṣemáyà àti Jeremáyà.
35 Lára àwọn ọmọ àlùfáà tó wà pẹ̀lú wọn, tí wọ́n mú kàkàkí lọ́wọ́ ni: Sekaráyà ọmọ Jónátánì ọmọ Ṣemáyà ọmọ Matanáyà ọmọ Mikáyà ọmọ Sákúrì ọmọ Ásáfù
36 àti àwọn arákùnrin rẹ̀, Ṣemáyà àti Ásárẹ́lì, Míláláì, Gíláláì, Máì, Nétánélì, Júdà àti Hánáánì, wọ́n mú ohun ìkọrin Dáfídì èèyàn Ọlọ́run tòótọ́ lọ́wọ́; Ẹ́sírà adàwékọ sì ń lọ níwájú wọn.
37 Wọ́n dé Ẹnubodè Ojúsun, wọ́n sì lọ tààrà sórí Àtẹ̀gùn Ìlú Dáfídì níbi ìgòkè ògiri lórí Ilé Dáfídì títí lọ dé Ẹnubodè Omi ní ìlà oòrùn.
38 Ẹgbẹ́ akọrin ọpẹ́ kejì gba òdìkejì lọ, èmi àti ìdajì àwọn èèyàn náà sì tẹ̀ lé wọn, lórí ògiri lókè Ilé Gogoro Ààrò títí dé orí Ògiri Fífẹ̀
39 àti lókè Ẹnubodè Éfúrémù títí dé Ẹnubodè Ìlú Àtijọ́ àti títí dé Ẹnubodè Ẹja, Ilé Gogoro Hánánélì, Ilé Gogoro Méà àti títí dé Ẹnubodè Àgùntàn; wọ́n sì dúró ní Ẹnubodè Ẹ̀ṣọ́.
40 Nígbà tó yá, ẹgbẹ́ akọrin ọpẹ́ méjèèjì dúró níwájú ilé Ọlọ́run tòótọ́; bẹ́ẹ̀ ni èmi àti ìdajì àwọn alábòójútó tó wà pẹ̀lú mi ṣe
41 àti àwọn àlùfáà, ìyẹn Élíákímù, Maaseáyà, Míníámínì, Mikáyà, Élíóénáì, Sekaráyà àti Hananáyà pẹ̀lú àwọn kàkàkí lọ́wọ́
42 àti Maaseáyà, Ṣemáyà, Élíásárì, Úsáì, Jèhóhánánì, Málíkíjà, Élámù àti Ésérì. Àwọn akọrin náà kọrin sókè lábẹ́ àbójútó Isiráháyà.
43 Ní ọjọ́ yẹn, wọ́n rú àwọn ẹbọ ńlá, wọ́n sì ń yọ̀, nítorí Ọlọ́run tòótọ́ ti mú kí wọ́n yọ ayọ̀ ńlá. Bákan náà, àwọn obìnrin àti àwọn ọmọdé ń yọ̀, tó fi jẹ́ pé àwọn tó wà níbi tó jìnnà réré ń gbọ́ ìró ayọ̀ Jerúsálẹ́mù.
44 Ní ọjọ́ yẹn, wọ́n yan àwọn tí á máa bójú tó àwọn ilé ìkẹ́rùsí, èyí tó wà fún àwọn ọrẹ, àwọn àkọ́so èso àti àwọn ìdá mẹ́wàá. Inú àwọn ilé náà ni wọ́n á máa kó àwọn nǹkan tí wọ́n kórè látinú àwọn oko tó wà ní àwọn ìlú sí, gẹ́gẹ́ bí Òfin ṣe sọ pé kí wọ́n máa fún àwọn àlùfáà àti àwọn ọmọ Léfì. Àwọn èèyàn sì ń yọ̀ ní Júdà torí pé àwọn àlùfáà àti àwọn ọmọ Léfì wà lẹ́nu iṣẹ́ ìsìn wọn.
45 Wọ́n bẹ̀rẹ̀ sí í ṣe iṣẹ́ tí Ọlọ́run yàn fún wọn àti iṣẹ́ ìwẹ̀mọ́, bẹ́ẹ̀ náà ni àwọn akọrin àti àwọn aṣọ́bodè ń ṣe iṣẹ́ tiwọn, gẹ́gẹ́ bí Dáfídì àti Sólómọ́nì ọmọ rẹ̀ ṣe pa á láṣẹ.
46 Nítorí ó ti pẹ́ gan-an láti ìgbà ayé Dáfídì àti Ásáfù tí àwọn olùdarí ti wà fún àwọn akọrin àti fún àwọn orin ìyìn àti orin ọpẹ́ sí Ọlọ́run.
47 Nígbà ayé Serubábélì àti nígbà ayé Nehemáyà, gbogbo Ísírẹ́lì ń mú oúnjẹ wá fún àwọn akọrin àti àwọn aṣọ́bodè bí ọjọ́ kọ̀ọ̀kan bá ṣe gbà. Wọ́n tún ya oúnjẹ sọ́tọ̀ tí wọ́n ń fún àwọn ọmọ Léfì, àwọn ọmọ Léfì sì ń ya apá kan sọ́tọ̀ fún àwọn àtọmọdọ́mọ Áárónì.
13 Ní ọjọ́ yẹn, wọ́n ka ìwé Mósè sétí àwọn èèyàn, wọ́n sì rí i pé ó wà lákọsílẹ̀ pé àwọn ọmọ Ámónì àti àwọn ọmọ Móábù kò gbọ́dọ̀ wá sínú ìjọ Ọlọ́run tòótọ́ láé,
2 nítorí wọn kò fún àwọn ọmọ Ísírẹ́lì ní oúnjẹ àti omi, dípò bẹ́ẹ̀ ṣe ni wọ́n háyà Báláámù láti gégùn-ún fún wọn. Àmọ́, Ọlọ́run wa yí ègún náà pa dà sí ìbùkún.
3 Nígbà tí wọ́n gbọ́ ọ̀rọ̀ inú Òfin náà, wọ́n bẹ̀rẹ̀ sí í ya onírúurú àjèjì tó wà láàárín Ísírẹ́lì sọ́tọ̀.
4 Ṣáájú àkókò yìí, Élíáṣíbù  tó jẹ́ ìbátan Tòbáyà ni àlùfáà tó ń bójú tó àwọn yàrá tí wọ́n ń kó nǹkan pa mọ́ sí ní ilé Ọlọ́run wa.
5 Ó ti ṣètò yàrá ńlá kan tí wọ́n ń kó nǹkan pa mọ́ sí fún un, ibẹ̀ ni wọ́n máa ń kó ọrẹ ọkà sí tẹ́lẹ̀ pẹ̀lú oje igi tùràrí àti àwọn nǹkan èlò, ibẹ̀ tún ni wọ́n ń kó ìdá mẹ́wàá ọkà, ti wáìnì tuntun àti ti òróró sí, èyí tó wà fún àwọn ọmọ Léfì, àwọn akọrin àti àwọn aṣọ́bodè, ibẹ̀ náà ni wọ́n sì ń kó ọrẹ tó wà fún àwọn àlùfáà sí.
6 Ní gbogbo àkókò yìí, mi ò sí ní Jerúsálẹ́mù, nítorí mo lọ sọ́dọ̀ ọba ní ọdún kejìlélọ́gbọ̀n Atasásítà ọba Bábílónì; lẹ́yìn ìgbà yẹn, mo gba àyè kúrò lẹ́nu iṣẹ́ lọ́dọ̀ ọba.
7 Lẹ́yìn náà, mo wá sí Jerúsálẹ́mù, mo sì rí nǹkan burúkú tí Élíáṣíbù ṣe nítorí Tòbáyà, ó ti ṣètò yàrá kan tí wọ́n ń kó nǹkan pa mọ́ sí fún un ní àgbàlá ilé Ọlọ́run tòótọ́.
8 Nǹkan yìí múnú bí mi gan-an, torí náà, mo da gbogbo ẹrù ilé Tòbáyà sóde yàrá náà.
9 Lẹ́yìn ìyẹn, mo pàṣẹ, wọ́n sì fọ àwọn yàrá náà mọ́; mo wá dá àwọn nǹkan èlò ilé Ọlọ́run tòótọ́ pa dà síbẹ̀ pẹ̀lú ọrẹ ọkà àti oje igi tùràrí.
10 Mo tún rí i pé wọn ò fún àwọn ọmọ Léfì ní ìpín wọn, tó fi di pé àwọn ọmọ Léfì àti àwọn akọrin tó ń ṣe iṣẹ́ náà lọ lẹ́nì kọ̀ọ̀kan sí pápá wọn.
11 Torí náà, mo bá àwọn alábòójútó wí, mo sì sọ pé: “Kí ló dé tí ẹ jẹ́ kí wọ́n pa ilé Ọlọ́run tòótọ́ tì?” Ni mo bá kó wọn jọ, mo sì yàn wọ́n pa dà sí ipò wọn.
12 Gbogbo Júdà sì kó ìdá mẹ́wàá ọkà àti ti wáìnì tuntun àti ti òróró wá sí àwọn yàrá tí wọ́n ń kó nǹkan pa mọ́ sí.
13 Lẹ́yìn náà, mo fi àlùfáà Ṣelemáyà, Sádókù adàwékọ àti Pedáyà lára àwọn ọmọ Léfì sídìí àbójútó àwọn yàrá tí wọ́n ń kó nǹkan pa mọ́ sí, Hánánì ọmọ Sákúrì ọmọ Matanáyà sì ni olùrànlọ́wọ́ wọn, nítorí wọ́n ṣeé fọkàn tán. Iṣẹ́ wọn ni láti pín nǹkan fún àwọn arákùnrin wọn.
14 Ọlọ́run mi, rántí mi nítorí èyí, má sì gbàgbé ìfẹ́ tí kì í yẹ̀ tí mo ti fi hàn sí ilé Ọlọ́run mi àti iṣẹ́ ìsìn rẹ̀.
15 Ní àkókò yẹn, mo rí àwọn èèyàn ní Júdà tí wọ́n ń fún wáìnì ní Sábáàtì, tí wọ́n ń kó òkìtì ọkà wá, tí wọ́n sì ń dì wọ́n lé kẹ́tẹ́kẹ́tẹ́, wọ́n ń kó wáìnì, èso àjàrà àti ọ̀pọ̀tọ́ pẹ̀lú oríṣiríṣi ẹrù wá sí Jerúsálẹ́mù ní ọjọ́ Sábáàtì. Torí náà, mo kìlọ̀ fún wọn pé kí wọ́n má ta nǹkan kan lọ́jọ́ náà.
16 Àwọn ará Tírè tó ń gbé ní ìlú náà ń kó ẹja àti oríṣiríṣi ọjà wá, wọ́n sì ń tà wọ́n fún àwọn èèyàn Júdà àti ní Jerúsálẹ́mù ní ọjọ́ Sábáàtì.
17 Torí náà, mo bá àwọn èèyàn pàtàkì ní Júdà wí, mo sì sọ fún wọn pé: “Nǹkan burúkú wo lẹ̀ ń ṣe yìí, tí ẹ̀ ń tẹ òfin Sábáàtì lójú?
18 Ṣé kì í ṣe ohun tí àwọn baba ńlá yín ṣe nìyí tí Ọlọ́run wa fi mú gbogbo àjálù yìí bá àwá àti ìlú yìí? Báyìí, ńṣe lẹ̀ ń dá kún ìbínú tó ń jó fòfò lórí Ísírẹ́lì bí ẹ ò ṣe pa Sábáàtì mọ́.”
19 Mo pàṣẹ pé kí wọ́n ti àwọn ẹnubodè Jerúsálẹ́mù pa kí ilẹ̀ tó ṣú, ìyẹn kí Sábáàtì tó bẹ̀rẹ̀. Mo tún sọ pé wọn ò gbọ́dọ̀ ṣí wọn títí di ẹ̀yìn Sábáàtì, mo fi lára àwọn ìránṣẹ́ mi sí àwọn ẹnubodè náà kí wọ́n má bàa kó ẹrù kankan wọlé ní ọjọ́ Sábáàtì.
20 Torí náà, ẹ̀yìn òde Jerúsálẹ́mù ni àwọn oníṣòwò àti àwọn tó ń ta oríṣiríṣi ọjà sùn mọ́jú, wọ́n sùn síbẹ̀ lẹ́ẹ̀kan tàbí lẹ́ẹ̀mejì.
21 Lẹ́yìn náà, mo kìlọ̀ fún wọn, mo sì sọ fún wọn pé: “Kí ló dé tí ẹ fi ń sùn níwájú ògiri? Tí ẹ bá tún ṣe bẹ́ẹ̀, màá lé yín kúrò níbẹ̀ tipátipá.” Láti ìgbà yẹn lọ, wọn ò wá lọ́jọ́ Sábáàtì mọ́.
22 Mo wá sọ fún àwọn ọmọ Léfì pé kí wọ́n máa sọ ara wọn di mímọ́, kí wọ́n sì wá máa ṣọ́ àwọn ẹnubodè láti mú kí ọjọ́ Sábáàtì wà ní mímọ́. Ọlọ́run mi, jọ̀wọ́ rántí ṣojú rere sí mi nítorí èyí pẹ̀lú, kí o sì ṣàánú mi nínú ìfẹ́ rẹ tí kì í yẹ̀ tí ó pọ̀ gidigidi.
23 Ní àkókò yẹn, mo rí àwọn Júù tí wọ́n fẹ́ àwọn obìnrin tó jẹ́ ará Áṣídódì, ọmọ Ámónì àti ọmọ Móábù.
24 Ìdajì lára àwọn ọmọ wọn ń sọ èdè àwọn ará Áṣídódì àti àwọn èdè míì, kò sí ìkankan nínú wọn tó lè sọ èdè àwọn Júù.
25 Torí náà, mo bá wọn wí, mo sì gégùn-ún fún wọn, mo lu àwọn ọkùnrin kan lára wọn, mo fa irun wọn tu, mo sì mú kí wọ́n fi Ọlọ́run búra pé: “Ẹ ò gbọ́dọ̀ fi àwọn ọmọbìnrin yín fún àwọn ọmọkùnrin wọn, ẹ ò sì gbọ́dọ̀ fẹ́ àwọn ọmọbìnrin wọn fún àwọn ọmọkùnrin yín tàbí fún ara yín.
26 Ṣé kì í ṣe tìtorí èyí ni Sólómọ́nì ọba Ísírẹ́lì fi dẹ́ṣẹ̀? Kò sí ọba tó dà bíi rẹ̀ láàárín ọ̀pọ̀ orílẹ̀-èdè; Ọlọ́run rẹ̀ nífẹ̀ẹ́ rẹ̀ débi pé ó fi í jọba lórí gbogbo Ísírẹ́lì. Síbẹ̀ àwọn àjèjì obìnrin tó fẹ́ mú òun pàápàá dẹ́ṣẹ̀.
27 Ṣé ó ṣeé gbọ́ sétí pé ẹ dá ẹ̀ṣẹ̀ ńlá yìí, tí ẹ hùwà àìṣòótọ́ sí Ọlọ́run wa bí ẹ ṣe lọ ń fẹ́ àwọn àjèjì obìnrin?”
28 Ọ̀kan lára àwọn ọmọkùnrin Jóyádà ọmọ Élíáṣíbù   àlùfáà àgbà ti di àna Sáńbálátì tó jẹ́ ará Hórónì. Torí náà, mo lé e kúrò lọ́dọ̀ mi.
29 Ọlọ́run mi, jọ̀wọ́ rántí wọn, nítorí wọ́n ti kó àbààwọ́n bá iṣẹ́ àlùfáà àti májẹ̀mú iṣẹ́ àlùfáà àti ti àwọn ọmọ Léfì.
30 Mo wẹ̀ wọ́n mọ́ kúrò nínú gbogbo ohun àìmọ́ tó jẹ́ ti àwọn àjèjì, mo sì yan iṣẹ́ fún àwọn àlùfáà àti àwọn ọmọ Léfì, kálukú sẹ́nu iṣẹ́ ìsìn rẹ̀,
31 mo ṣètò bí wọ́n á ṣe máa kó igi wá ní àkókò tí a dá, mo sì tún ṣètò bí wọ́n á ṣe máa kó àkọ́so èso wá. Ọlọ́run mi, jọ̀wọ́ rántí mi sí rere.
2 Lẹ́yìn àwọn nǹkan yìí, nígbà tí ìbínú Ọba Ahasuérúsì rọlẹ̀, ó rántí ohun tí Fáṣítì ṣe àti ohun tí wọ́n ti pinnu láti ṣe sí i.
2 Àwọn ẹmẹ̀wà ọba wá sọ pé: “Jẹ́ kí a wá àwọn ọ̀dọ́bìnrin, àwọn wúńdíá tó rẹwà fún ọba.
3 Kí ọba yan àwọn kọmíṣọ́nnà ní gbogbo ìpínlẹ̀ tó wà lábẹ́ àkóso rẹ̀ pé kí wọ́n kó gbogbo àwọn ọ̀dọ́bìnrin tó jẹ́ wúńdíá arẹwà jọ sí Ṣúṣánì ilé ńlá, ní ilé àwọn obìnrin. Kí a fi wọ́n sábẹ́ àbójútó Hégáì ìwẹ̀fà ọba, olùtọ́jú àwọn obìnrin, kí wọ́n sì máa gba ìtọ́jú aṣaralóge.
4 Ọ̀dọ́bìnrin tó bá wu ọba jù lọ ló máa di ayaba dípò Fáṣítì.” Àbá náà dára lójú ọba, ohun tó sì ṣe nìyẹn.
5 Ọkùnrin Júù kan wà ní Ṣúṣánì ilé ńlá, Módékáì lorúkọ rẹ̀, ó jẹ́ ọmọ Jáírì, ọmọ Ṣíméì, ọmọ Kíṣì, ọmọ Bẹ́ńjámínì,
6 ẹni tí wọ́n mú láti Jerúsálẹ́mù lọ sí ìgbèkùn pẹ̀lú àwọn èèyàn tí wọ́n kó mọ́ Jekonáyà ọba Júdà, tí Nebukadinésárì ọba Bábílónì mú lọ sí ìgbèkùn.
7 Módékáì yìí ni alágbàtọ́ Hádásà, ìyẹn Ẹ́sítà, tó jẹ́ ọmọ arákùnrin bàbá rẹ̀, torí kò ní bàbá àti ìyá. Ọ̀dọ́bìnrin náà lẹ́wà gan-an, ìrísí rẹ̀ sì fani mọ́ra, nígbà tí bàbá àti ìyá rẹ̀ kú, Módékáì mú un ṣe ọmọ.
8 Nígbà tí wọ́n kéde ọ̀rọ̀ ọba àti òfin rẹ̀, tí wọ́n sì kó ọ̀pọ̀ ọ̀dọ́bìnrin jọ sí Ṣúṣánì ilé ńlá lábẹ́ àbójútó Hégáì, wọ́n mú Ẹ́sítà náà wá sí ilé ọba lábẹ́ àbójútó Hégáì, olùtọ́jú àwọn obìnrin.
9 Ọ̀dọ́bìnrin náà dára lójú rẹ̀, ó sì rí ojú rere rẹ̀, torí náà, ẹsẹ̀kẹsẹ̀ ló ṣètò bí wọ́n á ṣe máa fún un ní ìtọ́jú aṣaralóge àti oúnjẹ tí á máa jẹ, ó sì fún un ní àṣàyàn ọ̀dọ́bìnrin méje láti ilé ọba. Ó tún fi òun àti àwọn ìránṣẹ́bìnrin rẹ̀ sí ibi tó dára jù lọ ní ilé àwọn obìnrin.
10 Ẹ́sítà ò sọ nǹkan kan nípa àwọn èèyàn rẹ̀ tàbí nípa àwọn ìbátan rẹ̀, torí Módékáì ti sọ fún un pé kó má sọ fún ẹnikẹ́ni.
11 Ojoojúmọ́ ni Módékáì máa ń gba iwájú àgbàlá ilé àwọn obìnrin kọjá, kó lè wo àlàáfíà Ẹ́sítà àti ohun tó ń ṣẹlẹ̀ sí i.
12 Ọ̀kọ̀ọ̀kan àwọn ọ̀dọ́bìnrin náà ló ní ìgbà tí wọ́n máa wọlé sọ́dọ̀ Ọba Ahasuérúsì lẹ́yìn tí wọ́n bá ti parí ìtọ́jú olóṣù méjìlá tí wọ́n ní kí wọ́n fún àwọn obìnrin, nítorí ohun tí ìtọ́jú aṣaralóge náà gbà nìyẹn, wọ́n á fi oṣù mẹ́fà lo òróró òjíá, wọ́n á sì fi oṣù mẹ́fà lo òróró básámù pẹ̀lú oríṣiríṣi òróró ìpara tí wọ́n fi ń ṣe ìtọ́jú aṣaralóge.
13 Lẹ́yìn ìyẹn, ọ̀dọ́bìnrin náà ti ṣe tán láti wọlé sọ́dọ̀ ọba, ohunkóhun tó bá béèrè ni wọ́n máa fún un nígbà tó bá fẹ́ kúrò ní ilé àwọn obìnrin lọ sí ilé ọba.
14 Ní ìrọ̀lẹ́, á wọlé, á sì pa dà ní àárọ̀ sí ilé kejì tó jẹ́ ti àwọn obìnrin lábẹ́ àbójútó Ṣááṣígásì ìwẹ̀fà ọba, olùtọ́jú àwọn wáhàrì. Kò tún ní wá sọ́dọ̀ ọba mọ́, àfi tí ọba bá dìídì fẹ́ràn rẹ̀, tó sì dárúkọ rẹ̀ pé kí wọ́n lọ pè é wá.
15 Nígbà tó kan Ẹ́sítà ọmọ Ábíháílì arákùnrin òbí Módékáì, ẹni tó mú un ṣe ọmọ, láti wọlé lọ bá ọba, kò béèrè ohunkóhun lẹ́yìn ohun tí Hégáì ìwẹ̀fà ọba, olùtọ́jú àwọn obìnrin, fún un. (Ní gbogbo àkókò yìí, Ẹ́sítà ń rí ojú rere gbogbo àwọn tó rí i).
16 Wọ́n mú Ẹ́sítà lọ sọ́dọ̀ Ọba Ahasuérúsì ní ilé ọba ní oṣù kẹwàá, ìyẹn oṣù Tébétì, ní ọdún keje ìjọba rẹ̀.
17 Ọba wá nífẹ̀ẹ́ Ẹ́sítà ju gbogbo àwọn obìnrin yòókù lọ, ó sì rí ojú rere àti ìtẹ́wọ́gbà rẹ̀ ju gbogbo àwọn wúńdíá yòókù. Torí náà, ó fi ìwérí ayaba sí i lórí, ó sì fi í ṣe ayaba dípò Fáṣítì.
18 Ọba se àsè ńlá fún gbogbo àwọn ìjòyè àti àwọn ìránṣẹ́ rẹ̀, àkànṣe àsè nítorí Ẹ́sítà. Lẹ́yìn náà, ó kéde ìtúsílẹ̀ ní àwọn ìpínlẹ̀, ó sì ń fún àwọn èèyàn lẹ́bùn bí ọrọ̀ rẹ̀ ṣe pọ̀ tó.
19 Nígbà tí wọ́n kó àwọn wúńdíá jọ nígbà kejì, Módékáì ń jókòó ní ẹnubodè ọba.
20 Ẹ́sítà kò sọ nǹkan kan nípa àwọn ìbátan rẹ̀ àti àwọn èèyàn rẹ̀, bí Módékáì ṣe pa á láṣẹ fún un; Ẹ́sítà ń ṣe ohun tí Módékáì sọ, bí ìgbà tó ṣì wà lábẹ́ àbójútó rẹ̀.
21 Lákòókò yẹn, nígbà tí Módékáì ń jókòó ní ẹnubodè ọba, inú bí méjì lára àwọn òṣìṣẹ́ ààfin ọba tó jẹ́ aṣọ́nà, Bígítánì àti Téréṣì, wọ́n sì gbìmọ̀ pọ̀ láti pa Ọba Ahasuérúsì.
22 Àmọ́ Módékáì gbọ́ ohun tó ń lọ, ẹsẹ̀kẹsẹ̀ ló sì sọ fún Ẹ́sítà Ayaba. Ẹ́sítà wá sọ fún ọba ní orúkọ Módékáì.
23 Torí náà, wọ́n wádìí ọ̀rọ̀ náà, wọ́n sì rí i nígbà tó yá pé òótọ́ ni, wọ́n wá gbé àwọn méjèèjì kọ́ sórí òpó igi; wọ́n kọ gbogbo rẹ̀ sílẹ̀ níṣojú ọba, sínú ìwé ìtàn àkókò náà.
3 Lẹ́yìn èyí, Ọba Ahasuérúsì gbé Hámánì ọmọ Hamédátà ọmọ Ágágì ga, ó sì gbé ìtẹ́ rẹ̀ ga ju ti gbogbo àwọn ìjòyè yòókù tí wọ́n jọ wà.
2 Gbogbo àwọn ìránṣẹ́ ọba tó wà ní ẹnubodè ọba máa ń tẹrí ba fún Hámánì, wọ́n sì ń wólẹ̀ fún un, nítorí ohun tí ọba pàṣẹ pé kí wọ́n máa ṣe fún un nìyẹn. Àmọ́ Módékáì kọ̀, kò tẹrí ba fún un, kò sì wólẹ̀.
3 Torí náà, àwọn ìránṣẹ́ ọba tó wà ní ẹnubodè ọba béèrè lọ́wọ́ Módékáì pé: “Kí ló dé tí o kò fi pa àṣẹ ọba mọ́?”
4 Ojoojúmọ́ ni wọ́n ń béèrè lọ́wọ́ rẹ̀, àmọ́ kì í fetí sí wọn. Wọ́n wá sọ fún Hámánì láti mọ̀ bóyá ohun tí Módékáì ń ṣe bójú mu; torí ó ti sọ fún wọn pé Júù ni òun.
5 Nígbà tí Hámánì rí i pé Módékáì kọ̀, kò tẹrí ba fún òun, tí kò sì wólẹ̀, Hámánì gbaná jẹ.
6 Àmọ́ kò tẹ́ ẹ lọ́rùn láti pa Módékáì nìkan, torí wọ́n ti sọ fún un nípa àwọn èèyàn Módékáì. Nítorí náà, Hámánì bẹ̀rẹ̀ sí í wá bó ṣe máa pa gbogbo àwọn Júù tó wà ní gbogbo ilẹ̀ ìjọba Ahasuérúsì run, ìyẹn gbogbo àwọn èèyàn Módékáì.
7 Ní oṣù kìíní, ìyẹn oṣù Nísàn, ọdún kejìlá Ọba Ahasuérúsì, wọ́n ṣẹ́ Púrì, (ìyẹn Kèké) níwájú Hámánì láti mọ ọjọ́ àti oṣù, ó sì bọ́ sí oṣù kejìlá, oṣù Ádárì.
8 Hámánì wá sọ fún Ọba Ahasuérúsì pé: “Àwọn èèyàn kan wà káàkiri tí wọ́n ń dá tiwọn ṣe láàárín àwọn èèyàn tó wà ní gbogbo ìpínlẹ̀ tó wà lábẹ́ àkóso rẹ, òfin wọn yàtọ̀ sí ti gbogbo àwọn èèyàn yòókù; wọn kì í sì í pa òfin ọba mọ́, wọ́n á pa ọba lára tí a bá fi wọ́n sílẹ̀ bẹ́ẹ̀.
9 Tó bá dáa lójú ọba, kí ó pa àṣẹ kan, kí wọ́n sì kọ ọ́ sílẹ̀ pé kí a pa wọ́n run. Màá fún àwọn òṣìṣẹ́ ní ẹgbẹ̀rún mẹ́wàá (10,000) tálẹ́ńtì fàdákà pé kí wọ́n kó o sínú ibi ìṣúra ọba.”
10 Ọba wá bọ́ òrùka àṣẹ ọwọ́ rẹ̀, ó sì fún Hámánì  ọmọ Hamédátà ọmọ Ágágì, ẹni tó jẹ́ ọ̀tá àwọn Júù.
11 Ọba sọ fún Hámánì pé: “A fún ọ ní fàdákà àti àwọn èèyàn náà, ohun tó bá wù ọ́ ni kí o ṣe sí wọn.”
12 Wọ́n wá pe àwọn akọ̀wé ọba ní ọjọ́ kẹtàlá oṣù kìíní. Wọ́n kọ gbogbo àṣẹ tí Hámánì pa fún àwọn baálẹ̀ ọba, àwọn gómìnà tó ń ṣàkóso àwọn ìpínlẹ̀ àti àwọn olórí àwùjọ èèyàn lóríṣiríṣi, wọ́n kọ ọ́ sí ìpínlẹ̀ kọ̀ọ̀kan ní ọ̀nà ìgbàkọ̀wé tirẹ̀ àti sí àwùjọ àwọn èèyàn kọ̀ọ̀kan ní èdè wọn. Wọ́n kọ ọ́ ní orúkọ Ọba Ahasuérúsì, wọ́n sì fi òrùka àṣẹ ọba gbé èdìdì lé e.
13 Wọ́n fi àwọn lẹ́tà náà rán àwọn asáréjíṣẹ́ sí gbogbo ìpínlẹ̀ tó wà lábẹ́ àṣẹ ọba, láti fi pàṣẹ pé kí wọ́n pa gbogbo àwọn Júù, kí wọ́n run wọ́n, kí wọ́n sì pa wọ́n rẹ́, lọ́mọdé lágbà, àwọn ọmọ kéékèèké àti àwọn obìnrin, lọ́jọ́ kan náà, ìyẹn lọ́jọ́ kẹtàlá oṣù kejìlá, oṣù Ádárì, kí wọ́n sì gba àwọn ohun ìní wọn.
14 Kí wọ́n fi ẹ̀dà lẹ́tà náà ṣe òfin fún ìpínlẹ̀ kọ̀ọ̀kan, kí wọ́n sì kéde rẹ̀ fún gbogbo èèyàn, kí wọ́n lè múra sílẹ̀ de ọjọ́ náà.
15 Àwọn asáréjíṣẹ́ náà jáde lọ kíákíá bí ọba ṣe pa á láṣẹ; wọ́n gbé òfin náà jáde ní Ṣúṣánì ilé ńlá. Ọba àti Hámánì wá jókòó láti mutí, àmọ́ ìlú Ṣúṣánì wà nínú ìdàrúdàpọ̀.
6 Ní òru ọjọ́ yẹn, ọba ò rí oorun sùn. Torí náà, ó ní kí wọ́n mú ìwé àkọsílẹ̀ ìtàn àwọn àkókò wá, wọ́n sì kà á fún ọba.
2 Nínú àkọsílẹ̀ náà, wọ́n rí ohun tí Módékáì sọ nípa Bígítánà àti Téréṣì, àwọn òṣìṣẹ́ méjì láàfin ọba tí wọ́n jẹ́ aṣọ́nà, àwọn tó gbìmọ̀ pọ̀ láti pa Ọba Ahasuérúsì.
3 Ọba wá béèrè pé: “Ọlá àti iyì wo la ti fún Módékáì nítorí ohun tó ṣe yìí?” Àwọn ẹmẹ̀wà ọba sọ pé: “A kò tíì ṣe nǹkan kan fún un.”
4 Lẹ́yìn náà, ọba sọ pé: “Ta ló wà ní àgbàlá?” Ní àkókò yìí, Hámánì ti dé sí àgbàlá ìta ilé ọba láti sọ fún ọba bí wọ́n ṣe máa gbé Módékáì kọ́ sórí òpó igi tó ti ṣe fún un.
5 Àwọn ẹmẹ̀wà ọba sọ fún un pé: “Hámánì ni, ó dúró ní àgbàlá.” Ọba wá sọ pé: “Ẹ jẹ́ kó wọlé.”
6 Nígbà tí Hámánì wọlé, ọba béèrè lọ́wọ́ rẹ̀ pé: “Kí ló yẹ ká ṣe fún ọkùnrin tó wu ọba pé kó dá lọ́lá?” Hámánì sọ lọ́kàn rẹ̀ pé: “Ta ni ọba tún fẹ́ dá lọ́lá tí kì í bá ṣe èmi?”
7 Nítorí náà, Hámánì sọ fún ọba pé: “Ní ti ọkùnrin tó wu ọba pé kó dá lọ́lá,
8 jẹ́ kí wọ́n mú ẹ̀wù oyè tí ọba máa ń wọ̀ àti ẹṣin tí ọba máa ń gùn, kí wọ́n sì fi ìwérí ọba sí orí ẹṣin náà.
9 Kí wọ́n fi ẹ̀wù oyè àti ẹṣin náà síkàáwọ́ ọ̀kan lára àwọn ìjòyè pàtàkì, kí wọ́n wọ aṣọ náà fún ọkùnrin tó wu ọba pé kó dá lọ́lá, kí wọ́n sì mú un gun ẹṣin náà ní gbàgede ìlú. Kí wọ́n máa kéde níwájú rẹ̀ pé: ‘Ohun tí wọ́n máa ń ṣe nìyí fún ẹni tó wu ọba pé kó dá lọ́lá!’”
10 Lójú ẹsẹ̀, ọba sọ fún Hámánì pé: “Ṣe kíá! Mú ẹ̀wù oyè àti ẹṣin náà, kí o sì ṣe ohun tí o sọ yìí fún Módékáì, Júù tó ń jókòó ní ẹnubodè ọba. Má yọ ìkankan sílẹ̀ nínú gbogbo ohun tí o sọ.”
11 Torí náà, Hámánì mú ẹ̀wù oyè àti ẹṣin náà, ó wọ aṣọ náà fún Módékáì, ó sì mú un gun ẹṣin ní gbàgede ìlú, ó ń kéde níwájú rẹ̀ pé: “Ohun tí wọ́n máa ń ṣe nìyí fún ẹni tó wu ọba pé kó dá lọ́lá!”
12 Lẹ́yìn náà, Módékáì pa dà sí ẹnubodè ọba, àmọ́ Hámánì yára lọ sí ilé rẹ̀, ó ń ṣọ̀fọ̀, ó sì bo orí rẹ̀.
13 Hámánì sọ gbogbo ohun tó ṣẹlẹ̀ sí i fún Séréṣì aya rẹ̀ àti gbogbo àwọn ọ̀rẹ́ rẹ̀. Nígbà náà, àwọn amòye rẹ̀ àti Séréṣì aya rẹ̀ sọ fún un pé: “Tó bá jẹ́ pé àtọmọdọ́mọ Júù ni Módékáì tí o ti bẹ̀rẹ̀ sí í ṣubú níwájú rẹ̀ yìí, á jẹ́ pé o ò ní borí rẹ̀; ó sì dájú pé wàá ṣubú níwájú rẹ̀.”
14 Bí wọ́n ṣe ń bá a sọ̀rọ̀ lọ́wọ́, àwọn òṣìṣẹ́ ààfin ọba dé, wọ́n sì yára mú Hámánì lọ síbi àsè tí Ẹ́sítà ti sè.
10 Ọba Ahasuérúsì gbé iṣẹ́ àìgbọ́dọ̀máṣe fún àwọn èèyàn tó ń gbé ilẹ̀ náà àti àwọn erékùṣù òkun.
2 Ní ti gbogbo ohun tó fi agbára àti okun rẹ̀ gbé ṣe, títí kan kúlẹ̀kúlẹ̀ nípa ipò gíga tí ọba gbé Módékáì sí, ǹjẹ́ wọn kò wà lákọsílẹ̀ nínú ìwé ìtàn àkókò àwọn ọba Mídíà àti Páṣíà?
3 Módékáì tó jẹ́ Júù ni igbá kejì Ọba Ahasuérúsì. Ẹni ńlá ni láàárín àwọn Júù, gbogbo àwọn èèyàn rẹ̀ ló sì ń bọ̀wọ̀ fún un, ó ń ṣiṣẹ́ fún ire àwọn èèyàn rẹ̀, ó sì ń jà fún ire gbogbo àtọmọdọ́mọ wọn.
2 Lẹ́yìn náà, nígbà tó di ọjọ́ tí àwọn ọmọ Ọlọ́run tòótọ́ ń wọlé láti dúró níwájú Jèhófà, Sátánì náà wọlé sáàárín wọn kó lè dúró níwájú Jèhófà.
2 Jèhófà bi Sátánì pé: “Ibo lo ti ń bọ̀?” Sátánì dá Jèhófà lóhùn pé: “Látinú ayé, mo lọ káàkiri, mo sì rìn káàkiri nínú rẹ̀.”
3 Jèhófà sì bi Sátánì pé: “Ṣé o ti kíyè sí Jóòbù ìránṣẹ́ mi? Kò sí ẹni tó dà bí rẹ̀ ní ayé. Olódodo àti olóòótọ́ èèyàn ni, ó bẹ̀rù Ọlọ́run, ó sì kórìíra ohun tó burú. Kò fi ìwà títọ́ rẹ̀ sílẹ̀ rárá, bó tiẹ̀ jẹ́ pé o fẹ́ sún mi láti pa á run láìnídìí.”
4 Àmọ́, Sátánì dá Jèhófà lóhùn pé: “Awọ dípò awọ. Gbogbo ohun tí èèyàn bá ní ló máa fi dípò ẹ̀mí rẹ̀.
5 Àmọ́, kí nǹkan lè yí pa dà, na ọwọ́ rẹ, kí o sì kọ lu egungun àti ara rẹ̀, ó dájú pé ó máa bú ọ níṣojú rẹ gan-an.”
6 Jèhófà wá sọ fún Sátánì pé: “Wò ó! Ó wà ní ọwọ́ rẹ! Àmọ́, o ò gbọ́dọ̀ gba ẹ̀mí rẹ̀!”
7 Ni Sátánì bá jáde kúrò níwájú Jèhófà, ó sì fi eéwo tó ń roni lára kọ lu Jóòbù láti àtẹ́lẹsẹ̀ rẹ̀ títí dé àtàrí rẹ̀.
8 Jóòbù wá mú àfọ́kù ìkòkò, ó sì fi ń họ ara rẹ̀, ó wá jókòó sínú eérú.
9 Níkẹyìn, ìyàwó rẹ̀ sọ fún un pé: “Ṣé pé o ò tíì fi ìwà títọ́ rẹ sílẹ̀? Sọ̀rọ̀ òdì sí Ọlọ́run, kí o sì kú!”
10 Àmọ́ Jóòbù sọ fún un pé: “Ò ń sọ̀rọ̀ bí ọ̀kan lára àwọn obìnrin tí kò nírònú. Tí a bá gba ohun rere lọ́wọ́ Ọlọ́run tòótọ́, ṣé kò yẹ ká tún gba ohun búburú?” Nínú gbogbo ohun tó ṣẹlẹ̀ yìí, Jóòbù kò fi ẹnu rẹ̀ dẹ́ṣẹ̀.
11 Àwọn ọ̀rẹ́ Jóòbù mẹ́ta gbọ́ nípa gbogbo àjálù tó dé bá a, kálukú sì wá láti ibi tó ń gbé, Élífásì ará Témánì, Bílídádì ọmọ Ṣúáhì àti Sófárì ọmọ Náámà. Wọ́n ṣàdéhùn láti pàdé, kí wọ́n lè lọ bá Jóòbù kẹ́dùn, kí wọ́n sì tù ú nínú.
12 Nígbà tí wọ́n rí i lọ́ọ̀ọ́kán, wọn ò dá a mọ̀. Ni wọ́n bá bú sẹ́kún, wọ́n fa aṣọ wọn ya, wọ́n sì da iyẹ̀pẹ̀ sínú afẹ́fẹ́ àti sórí ara wọn.
13 Wọ́n sì jókòó sílẹ̀ lẹ́gbẹ̀ẹ́ rẹ̀ fún ọ̀sán méje àti òru méje. Ẹnì kankan ò bá a sọ̀rọ̀, torí wọ́n rí i pé ìrora rẹ̀ pọ̀ gan-an.
3 Lẹ́yìn nǹkan wọ̀nyí, Jóòbù bẹ̀rẹ̀ sí í sọ̀rọ̀, ó sì ń fi ọjọ́ tí wọ́n bí i gégùn-ún.
2 Jóòbù sọ pé:
3 “Kí ọjọ́ tí wọ́n bí mi  ṣègbé, Àti òru tí ẹnì kan sọ pé: ‘Wọ́n ti lóyún ọkùnrin kan!’
4 Kí ọjọ́ yẹn ṣókùnkùn. Kí Ọlọ́run lókè má ka ọjọ́ yẹn sí; Kí ìmọ́lẹ̀ má tàn sórí rẹ̀ rárá.
5 Kí òkùnkùn biribiri gbà á pa dà. Kí òjò ṣú bò ó. Kí ohunkóhun tó ń mú ojúmọ́ ṣókùnkùn dẹ́rù bà á.
6 Kí ìṣúdùdù gba òru yẹn; Kó má ṣe yọ̀ láàárín àwọn ọjọ́ tó wà nínú ọdún, Kí wọ́n má sì kà á mọ́ àwọn oṣù.
7 Àní, kí òru yẹn yàgàn! Ká má ṣe gbọ́ igbe ayọ̀ kankan ní òru yẹn.
8 Kí àwọn tó ń fi ọjọ́ gégùn-ún fi í gégùn-ún, Àwọn tó lè mú kí Léfíátánì sọ jí.
9 Kí àwọn ìràwọ̀ rẹ̀ ṣókùnkùn ní ìdájí; Kó dúró de ìmọ́lẹ̀, àmọ́ kí ìrètí rẹ̀ já sí asán, Kó má sì rí ìtànṣán ìmọ́lẹ̀ òwúrọ̀.
10 Torí kò ti àwọn ilẹ̀kùn ilé ọlẹ̀ ìyá mi; Kò sì pa ojú mi mọ́ kúrò nínú wàhálà.
11 Kí ló dé tí mi ò kú nígbà tí wọ́n bí mi? Kí ló dé tí mi ò ṣègbé nígbà tí mo jáde látinú ikùn?
12 Kí ló dé tí orúnkún tó gbà mí fi wà, Tí ọmú tí màá mu sì wà?
13 Torí mi ò bá máa dùbúlẹ̀ báyìí láìsí ìyọlẹ́nu; Mi ò bá máa sùn, kí n sì máa sinmi
14 Pẹ̀lú àwọn ọba ayé àti àwọn agbani-nímọ̀ràn wọn, Tí wọ́n kọ́ àwọn ibi tó ti di àwókù báyìí fún ara wọn,
15 Tàbí pẹ̀lú àwọn ìjòyè tó ní wúrà, Àwọn tí fàdákà kún ilé wọn.
16 Àbí kí ló dé tí oyún mi ò ti bà jẹ́ kí wọ́n tó mọ̀, Bí àwọn ọmọ tí kò rí ìmọ́lẹ̀ rárá?
17 Ibẹ̀ ni àwọn ẹni burúkú pàápàá ti bọ́ lọ́wọ́ ìdààmú; Ibẹ̀ ni àwọn tí kò lókun ti ń sinmi.
18 Ibẹ̀ ni ara ti tu àwọn ẹlẹ́wọ̀n pa pọ̀; Wọn ò gbọ́ ohùn ẹni tó ń fipá kó wọn ṣiṣẹ́.
19 Ẹni kékeré àti ẹni ńlá ò jura wọn lọ níbẹ̀, Ẹrú sì dòmìnira lọ́wọ́ ọ̀gá rẹ̀.
20 Kí ló dé tó fún ẹni tí ìyà ń jẹ ní ìmọ́lẹ̀, Tó sì fún àwọn tó ní ẹ̀dùn ọkàn ní ìyè?
21 Kí ló dé tí wọ́n ń retí ikú, àmọ́ tí kò dé? Wọ́n ń wá a ju bí wọ́n ṣe ń wá ìṣúra tó fara pa mọ́ sínú ilẹ̀,
22 Àwọn tí inú wọn ń dùn gidigidi, Tí wọ́n ń yọ̀ nígbà tí wọ́n rí sàréè.
23 Kí ló dé tó fún ẹni tó ṣìnà ní ìmọ́lẹ̀, Ẹni tí Ọlọ́run ti sé mọ́?
24 Ẹ̀dùn ọkàn ti dípò oúnjẹ mi, Ìkérora mi sì ń tú jáde bí omi.
25 Torí ohun tí mo bẹ̀rù ti dé bá mi, Ohun tó sì ń já mi láyà ti ṣẹlẹ̀ sí mi.
26 Mi ò ní àlàáfíà, ọkàn mi ò balẹ̀, mi ò sì sinmi, Síbẹ̀, wàhálà ò yéé dé bá mi.”
4 Élífásì ará Témánì wá fèsì pé:
2 “Tí ẹnì kan bá fẹ́ bá ọ sọ̀rọ̀, ṣebí wàá ní sùúrù? Àbí ta ló lè dákẹ́ kó má sọ̀rọ̀?
3 Òótọ́ ni pé o ti tọ́ ọ̀pọ̀ èèyàn sọ́nà, O sì máa ń fún àwọn ọwọ́ tí kò lágbára lókun.
4 Ọ̀rọ̀ rẹ máa ń gbé ẹnikẹ́ni tó bá kọsẹ̀ dìde, O sì máa ń fún àwọn tí orúnkún wọn yẹ̀ lókun.
5 Àmọ́ ó ti ṣẹlẹ̀ sí ọ báyìí, ó sì wá mu ọ́ lómi; Ó kàn ọ́, ìdààmú sì bá ọ.
6 Ṣé ìbẹ̀rù tí o ní fún Ọlọ́run kò fi ọ́ lọ́kàn balẹ̀ ni? Ṣé ìwà títọ́ rẹ ò fún ọ ní ìrètí ni?
7 Jọ̀ọ́ rántí: Aláìṣẹ̀ wo ló ṣègbé rí? Ìgbà wo ni àwọn adúróṣinṣin pa run rí?
8 Ohun tí mo rí ni pé àwọn tó ń túlẹ̀ láti gbin ohun tó burú Àti àwọn tó ń gbin wàhálà máa kórè ohun tí wọ́n bá gbìn.
9 Èémí Ọlọ́run mú kí wọ́n ṣègbé, Ìbínú rẹ̀ tó le sì mú kí wọ́n wá sí òpin.
10 Kìnnìún ń ké ramúramù, ọmọ kìnnìún sì ń kùn, Àmọ́ eyín àwọn kìnnìún tó lágbára pàápàá kán.
11 Kìnnìún ṣègbé torí kò rí ẹran pa jẹ, Àwọn ọmọ kìnnìún sì tú ká.
12 A sọ ọ̀rọ̀ kan fún mi ní àṣírí, A sì sọ ọ́ sí mi létí wúyẹ́wúyẹ́.
13 Nínú ìran tí mo rí ní òru, tó ń da ọkàn láàmú, Nígbà tí àwọn èèyàn ti sùn lọ fọnfọn,
14 Mo bẹ̀rẹ̀ sí í gbọ̀n rìrì lákọlákọ, Ìbẹ̀rù bò mí wọnú egungun.
15 Ẹ̀mí kan kọjá lójú mi; Irun ara mi dìde.
16 Ó wá dúró sójú kan, Àmọ́ mi ò dá a mọ̀. Ohun kan wà níwájú mi; Gbogbo nǹkan pa rọ́rọ́, mo wá gbọ́ ohùn kan tó sọ pé:
17 ‘Ṣé ẹni kíkú lè jẹ́ olódodo ju Ọlọ́run lọ? Ṣé ẹnì kan lè mọ́ ju Ẹni tó dá a lọ?’
18 Wò ó! Kò ní ìgbàgbọ́ nínú àwọn ìránṣẹ́ rẹ̀, Ó sì ń wá àṣìṣe àwọn áńgẹ́lì rẹ̀.
19 Mélòómélòó wá ni àwọn tó ń gbé ilé alámọ̀, Tí ìpìlẹ̀ wọn wà nínú iyẹ̀pẹ̀, Tí wọ́n rọrùn láti tẹ̀ rẹ́ bí òólá!
20 A tẹ̀ wọ́n rẹ́ pátápátá láti òwúrọ̀ ṣúlẹ̀; Wọ́n ṣègbé títí láé, ẹnì kankan ò sì kíyè sí i.
21 Ṣebí wọ́n dà bí àgọ́ tí wọ́n fa okùn rẹ̀ yọ? Wọ́n kú láìní ọgbọ́n.
5 “Jọ̀ọ́ pè! Ṣé ẹnikẹ́ni dá ọ lóhùn? Èwo nínú àwọn ẹni mímọ́ lo máa yíjú sí?
2 Ìbínú tí òmùgọ̀ dì sínú ló máa pa á, Ìlara ló sì máa pa ẹni tí kò láròjinlẹ̀.
3 Mo ti rí i tí òmùgọ̀ ta gbòǹgbò, Àmọ́ lójijì, wọ́n gégùn-ún fún ibi tó ń gbé.
4 Àwọn ọmọ rẹ̀ jìnnà sí ààbò, Wọ́n sì tẹ̀ wọ́n rẹ́ ní ẹnubodè ìlú láìsí ẹni tó máa gbà wọ́n sílẹ̀.
5 Ẹni tí ebi ń pa jẹ ohun tó kórè, Àárín àwọn ẹ̀gún pàápàá ló ti mú un, Wọ́n dẹkùn mú àwọn ohun ìní wọn.
6 Torí ohun tó léwu kì í hù látinú iyẹ̀pẹ̀, Wàhálà kì í sì í hù látinú ilẹ̀.
7 Torí inú wàhálà ni wọ́n ń bí èèyàn sí, Bó ṣe dájú pé iná máa ń ta pàrà sókè.
8 Àmọ́ màá mú ọ̀rọ̀ mi tọ Ọlọ́run lọ, Ọlọ́run sì ni màá gbé ẹjọ́ mi lọ bá,
9 Sọ́dọ̀ Ẹni tó ń ṣe àwọn ohun ńlá àtàwọn ohun àwámáridìí, Àwọn ohun àgbàyanu tí kò níye.
10 Ó ń rọ òjò sí ayé, Ó sì ń bomi rin oko.
11 Ó ń gbé ẹni tó rẹlẹ̀ ga, Ó sì ń gbé ẹni tí inú rẹ̀ bà jẹ́ sókè fún ìgbàlà.
12 Ó ń sọ ohun tí àwọn ọlọ́gbọ́n ẹ̀wẹ́ ń hùmọ̀ di asán, Kí iṣẹ́ ọwọ́ wọn má bàa yọrí sí rere.
13 Ó ń mú àwọn ọlọ́gbọ́n nínú ọgbọ́n ẹ̀wẹ́ wọn, Kó lè da ète àwọn ọlọ́gbọ́n rú.
14 Wọ́n rí òkùnkùn ní ọ̀sán, Wọ́n sì ń táràrà kiri ní ọ̀sán gangan bíi pé òru ni.
15 Ó ń gbani lọ́wọ́ idà ẹnu wọn, Ó ń gba aláìní lọ́wọ́ alágbára,
16 Kí ẹni tó rẹlẹ̀ lè ní ìrètí, Àmọ́ a pa àìṣòdodo lẹ́nu mọ́.
17 Wò ó! Aláyọ̀ ni ẹni tí Ọlọ́run bá wí; Torí náà, má ṣe kọ ìbáwí Olódùmarè!
18 Torí ó ń fa ìrora, àmọ́ ó ń di ọgbẹ́; Ó ń fọ́ nǹkan sí wẹ́wẹ́, àmọ́ ó ń fi ọwọ́ ara rẹ̀ ṣe ìwòsàn.
19 Ó máa gbà ọ́ lọ́wọ́ àjálù mẹ́fà, Ìkeje pàápàá kò ní ṣe ọ́ lọ́ṣẹ́.
20 Ó máa rà ọ́ pa dà lọ́wọ́ ikú lásìkò ìyàn Àti lọ́wọ́ agbára idà nígbà ogun.
21 Ó máa dáàbò bò ọ́ lọ́wọ́ pàṣán ahọ́n, O ò sì ní bẹ̀rù ìparun nígbà tó bá dé.
22 O máa fi ìparun àti ebi rẹ́rìn-ín, O ò sì ní bẹ̀rù àwọn ẹran inú igbó.
23 Torí àwọn òkúta inú pápá kò ní ṣe ọ́ léṣe, Àwọn ẹranko sì máa wà ní àlàáfíà pẹ̀lú rẹ.
24 O máa mọ̀ pé kò sí ewu ní àgọ́ rẹ, O ò sì ní wá ohunkóhun ní àwátì tí o bá ń yẹ ibi ìjẹko rẹ wò.
25 O máa bí ọmọ tó pọ̀, Àwọn àtọmọdọ́mọ rẹ á sì pọ̀ bí ewéko ilẹ̀.
26 Ara rẹ ṣì máa le koko nígbà tí o bá lọ sínú sàréè, Bí ìtí ọkà tí wọ́n kó jọ ní àkókò wọn.
27 Wò ó! A ti wádìí èyí, bẹ́ẹ̀ ló sì rí. Fetí sílẹ̀, kí o sì fara mọ́ ọn.”
6 Jóòbù wá fèsì pé:
2 “Ká ní wọ́n lè díwọ̀n ìrora mi látòkè délẹ̀ ni, Kí wọ́n sì gbé òun àti àjálù mi sórí òṣùwọ̀n!
3 Ó ti wá wúwo ju iyanrìn òkun lọ báyìí. Ìdí nìyẹn tí ọ̀rọ̀ mi fi jẹ́ ọ̀rọ̀ ẹhànnà.
4 Torí àwọn ọfà Olódùmarè ti gún mi, Ẹ̀mí mi sì ń mu oró wọn; Ohun tó ń fa ìpayà látọ̀dọ̀ Ọlọ́run ti kóra jọ lòdì sí mi.
5 Ṣé kẹ́tẹ́kẹ́tẹ́ igbó máa ké tó bá rí koríko jẹ, Àbí ṣé akọ màlúù máa dún tó bá rí oúnjẹ ẹran jẹ?
6 Ṣé èèyàn lè jẹ oúnjẹ tí kò dùn láìfi iyọ̀ sí i, Àbí ṣé adùn wà nínú omi ewéko málò?
7 Mi ò fọwọ́ kan irú àwọn nǹkan yẹn. Wọ́n dà bí ohun tó ba oúnjẹ mi jẹ́.
8 Ká ní ọwọ́ mi lè tẹ ohun tí mo béèrè ni, Kí Ọlọ́run sì ṣe ohun tí mo fẹ́ fún mi!
9 Pé kí Ọlọ́run ṣe tán láti tẹ̀ mí rẹ́, Kó na ọwọ́ rẹ̀, kó sì pa mí dà nù!
10 Torí ìyẹn gan-an máa tù mí nínú; Màá fò sókè tayọ̀tayọ̀ láìka ìrora tí kò lọ sí, Torí mi ò sọ pé irọ́ ni àwọn ọ̀rọ̀ Ẹni Mímọ́.
11 Ṣé agbára mi gbé e láti máa dúró? Òpin wo ló máa dé bá mi, tí màá ṣì fi wà láàyè?
12 Ṣé mo lágbára bí òkúta? Àbí bàbà ni ẹran ara mi?
13 Ṣé mo lè ran ara mi lọ́wọ́ rárá, Nígbà tí a ti lé gbogbo ohun tí mo fi ń ti ara mi lẹ́yìn jìnnà sí mi?
14 Ẹnikẹ́ni tí kò bá fi ìfẹ́ tí kì í yẹ̀ hàn sí ẹnì kejì rẹ̀, Kò ní bẹ̀rù Olódùmarè.
15 Àwọn arákùnrin mi ti di ọ̀dàlẹ̀ bí odò ìgbà òtútù, Bí àwọn omi odò ìgbà òtútù tó gbẹ.
16 Yìnyín mú kó ṣókùnkùn, Yìnyín tó sì ń yọ́ fara pa mọ́ sínú wọn.
17 Àmọ́ ní àsìkò tó yẹ, wọn ò lómi mọ́, wọ́n sì wá sí òpin; Nígbà ẹ̀ẹ̀rùn, wọ́n gbẹ dà nù.
18 Ipa odò wọn gba ibòmíì; Wọ́n ṣàn lọ sínú aṣálẹ̀, wọ́n sì dópin.
19 Àwọn ará Témà tí wọ́n ń rìnrìn àjò ń wá wọn, Àwọn arìnrìn-àjò láti Ṣébà ń dúró dè wọ́n.
20 Ojú tì wọ́n torí pé ìgbẹ́kẹ̀lé wọn ti dòfo; Wọ́n dé ibẹ̀, àmọ́ òfo ni wọ́n bá.
21 Bí ẹ̀yin náà ṣe wá rí lójú mi nìyẹn; Ẹ rí bí àjálù tó bá mi ṣe le tó, ẹ̀rù sì bà yín.
22 Ṣé mo sọ pé, ‘Ẹ fún mi ní nǹkan,’ Àbí mo tọrọ ẹ̀bùn látinú ọrọ̀ yín?
23 Ṣé mo ní kí ẹ gbà mí lọ́wọ́ ọ̀tá, Àbí mo ní kí ẹ gbà mí lọ́wọ́ àwọn tó ń fìyà jẹ mí?
24 Ẹ kọ́ mi, màá sì dákẹ́; Ẹ jẹ́ kí n mọ àṣìṣe mi.
25 Òótọ́ ọ̀rọ̀ kì í dunni! Àmọ́ kí ni ìbáwí yín wúlò fún?
26 Ṣé ẹ̀ ń gbèrò láti bá mi wí torí ọ̀rọ̀ mi ni, Ọ̀rọ̀ tí ẹni tí ìdààmú bá ń sọ, tí afẹ́fẹ́ sì ń fẹ́ dà nù?
27 Ẹ máa ṣẹ́ kèké lé ọmọ aláìlóbìí pàápàá, Ẹ sì máa ta ọ̀rẹ́ yín!
28 Torí náà, ẹ yíjú wò mí, Mi ò ní parọ́ fún yín.
29 Ẹ jọ̀ọ́, ẹ tún inú rò, ẹ má ṣe dá mi lẹ́bi, Àní, ẹ tún inú rò, torí òdodo mi ò tíì yí pa dà.
30 Ṣé ahọ́n mi ń sọ ohun tí kò tọ́ ni? Ṣé agbára ìtọ́wò ẹnu mi ò mọ̀ pé nǹkan ti ṣẹlẹ̀ ni?
7 “Ǹjẹ́ ìgbésí ayé ẹni kíkú lórí ilẹ̀ kò dà bí iṣẹ́ àṣekára tó pọn dandan? Ṣé kì í ṣe bíi ti alágbàṣe ni àwọn ọjọ́ rẹ̀ rí?
2 Ó ń retí òjìji bíi ti ẹrú, Ó sì ń dúró de owó iṣẹ́ rẹ̀ bíi ti alágbàṣe.
3 Torí náà, a ti yan àwọn oṣù asán fún mi, Àwọn òru ìbànújẹ́ ni a sì ti kà sílẹ̀ fún mi.
4 Nígbà tí mo dùbúlẹ̀, mo béèrè pé, ‘Ìgbà wo ni màá dìde?’ Àmọ́ bí òru náà ṣe ń falẹ̀, ṣe ni mò ń yí kiri títí ilẹ̀ fi mọ́.
5 Ìdin àti iyẹ̀pẹ̀ tó ṣù pọ̀ bo ara mi; Gbogbo awọ ara mi ti sé èépá, ó sì ń ṣọyún.
6 Àwọn ọjọ́ mi ń yára sáré ju ohun èlò tí wọ́n fi ń hun aṣọ, Wọ́n sì dópin láìnírètí.
7 Rántí pé afẹ́fẹ́ ni ẹ̀mí mi, Pé ojú mi kò tún ní rí ayọ̀ mọ́.
8 Ojú tó rí mi báyìí kò ní rí mi mọ́; Ojú rẹ máa wá mi, àmọ́ mi ò ní sí mọ́.
9 Bí ìkùukùu tó ń pa rẹ́ lọ, tó sì wá pòórá, Ẹni tó lọ sí Isà Òkú kì í pa dà wá.
10 Kò ní pa dà sí ilé rẹ̀ mọ́, Ibùgbé rẹ̀ kò sì ní mọ̀ ọ́n mọ́.
11 Torí náà, mi ò ní pa ẹnu mi mọ́. Màá sọ̀rọ̀ látinú ìrora ẹ̀mí mi, Màá ṣàròyé látinú ẹ̀dùn ọkàn tó bá mi!
12 Ṣé èmi ni òkun tàbí ẹran ńlá inú òkun, Tí o fi máa yan ẹ̀ṣọ́ tì mí?
13 Nígbà tí mo sọ pé, ‘Àga mi máa tù mí nínú; Ibùsùn mi máa bá mi dín ìbànújẹ́ mi kù,’
14 O wá fi àwọn àlá dẹ́rù bà mí, O sì fi àwọn ìran dáyà já mi,
15 Tó fi jẹ́ pé mo fara mọ́ ọn kí wọ́n sé mi léèémí, Àní, ikú dípò ara mi yìí.
16 Mo kórìíra ayé mi gidigidi; mi ò fẹ́ wà láàyè mọ́. Fi mí sílẹ̀, torí àwọn ọjọ́ mi dà bí èémí.
17 Kí ni ẹni kíkú jẹ́ tí o fi máa rí tiẹ̀ rò, Tí o sì máa fún un ní àfiyèsí?
18 Kí ló dé tí ò ń yẹ̀ ẹ́ wò ní àràárọ̀, Tí o sì ń dán an wò ní ìṣẹ́jú-ìṣẹ́jú?
19 Ṣé o ò ní gbójú kúrò lọ́dọ̀ mi ni, Kí o sì fi mí sílẹ̀ kí n lè ráyè gbé itọ́ mì?
20 Tí mo bá ṣẹ̀, ṣé mo lè ṣe ọ́ níbi, ìwọ Ẹni tó ń kíyè sí aráyé? Kí ló dé tí o dájú sọ mí? Àbí mo ti di ìnira fún ọ ni?
21 Kí ló dé tí o ò dárí ẹ̀ṣẹ̀ mi jì, Kí o sì gbójú fo àṣìṣe mi? Torí láìpẹ́, màá dùbúlẹ̀ sínú erùpẹ̀, O máa wá mi, àmọ́ mi ò ní sí mọ́.”
8 Bílídádì ọmọ Ṣúáhì wá fèsì pé:
2 “Ìgbà wo lo ò ní sọ̀rọ̀ báyìí mọ́? Ọ̀rọ̀ ẹnu rẹ dà bí ìjì tó le!
3 Ṣé Ọlọ́run máa yí ìdájọ́ po ni, Àbí Olódùmarè máa yí òdodo po?
4 Tó bá jẹ́ pé àwọn ọmọ rẹ ti ṣẹ̀ ẹ́, Ó jẹ́ kí wọ́n jìyà ìwà ọ̀tẹ̀ wọn;
5 Àmọ́ tí o bá lè yíjú sí Ọlọ́run, Kí o sì bẹ Olódùmarè pé kó ṣojúure sí ọ,
6 Tó bá jẹ́ pé òótọ́ lo mọ́, tí o sì jẹ́ olódodo, Ó máa fetí sí ọ, Ó sì máa dá ọ pa dà sí ibi tó tọ́ sí ọ.
7 Bó tiẹ̀ jẹ́ pé ìbẹ̀rẹ̀ rẹ kéré, Ọjọ́ iwájú rẹ máa dára gan-an.
8 Jọ̀ọ́, béèrè lọ́wọ́ ìran àtijọ́, Kí o sì fiyè sí àwọn ohun tí àwọn bàbá wọn rí.
9 Torí ọmọ àná lásán ni wá, a ò sì mọ nǹkan kan, Torí pé òjìji ni àwọn ọjọ́ ayé wa.
10 Ṣé wọn ò ní kọ́ ọ ni, Kí wọ́n sì sọ ohun tí wọ́n mọ̀ fún ọ?
11 Ṣé òrépèté lè dàgbà níbi tí kò sí irà? Ṣé esùsú lè dàgbà láìsí omi?
12 Nígbà tó ṣẹ̀ṣẹ̀ ń rú yọ, tí wọn ò tíì já a, Ó máa gbẹ dà nù ṣáájú gbogbo ewéko yòókù.
13 Ohun tó máa ṣẹlẹ̀ sí gbogbo àwọn tó gbàgbé Ọlọ́run nìyẹn, Torí ìrètí ẹni tí kò mọ Ọlọ́run máa ṣègbé,
14 Ẹni tí ìgbẹ́kẹ̀lé rẹ̀ já sí asán, Tí ìgbẹ́kẹ̀lé rẹ̀ ò sì lágbára, àfi bí òwú aláǹtakùn.
15 Ó máa fara ti ilé rẹ̀, àmọ́ kò ní lè dúró; Ó máa fẹ́ dì í mú, àmọ́ kò ní wà pẹ́.
16 Ó dà bí ewéko tútù nínú oòrùn, Àwọn ẹ̀ka rẹ̀ sì gbalẹ̀ nínú ọgbà.
17 Gbòǹgbò rẹ̀ lọ́ mọ́ra láàárín òkúta tí wọ́n kó jọ pelemọ; Ó ń wá ilé láàárín àwọn òkúta.
18 Àmọ́ tí wọ́n bá ti fà á tu kúrò níbi tó wà, Ibẹ̀ máa kọ̀ ọ́ sílẹ̀, ó sì máa sọ fún un pé, ‘Mi ò rí ọ rí.’
19 Àní, bí a ò ṣe ní rí i mọ́ nìyẹn; Àwọn míì á wá hù jáde látinú ilẹ̀.
20 Ó dájú pé Ọlọ́run ò ní kọ àwọn olóòótọ́ sílẹ̀; Kò sì ní ti àwọn ẹni ibi lẹ́yìn,
21 Torí ó ṣì máa fi ẹ̀rín kún ẹnu rẹ, Ó sì máa mú kí ètè rẹ kígbe ayọ̀.
22 Ìtìjú máa bo àwọn tó kórìíra rẹ, Àgọ́ àwọn ẹni burúkú ò sì ní sí mọ́.”
9 Jóòbù fèsì pé:
2 “Lóòótọ́, mo mọ̀ pé bẹ́ẹ̀ ló rí. Àmọ́ báwo ni ẹni kíkú ṣe lè jàre tó bá bá Ọlọ́run ṣe ẹjọ́?
3 Tí ẹnì kan bá tiẹ̀ fẹ́ bá A jiyàn, Onítọ̀hún ò ní lè dáhùn ọ̀kan nínú ẹgbẹ̀rún (1,000) ìbéèrè tí Ó bá bi í.
4 Ọlọ́gbọ́n ni, ó sì ní agbára gan-an. Ta ló lè ta kò ó, tí kò ní fara pa?
5 Ó ń ṣí àwọn òkè nídìí láìsí ẹni tó mọ̀; Ó ń fi ìbínú dojú wọn dé.
6 Ó ń mi ayé tìtì kúrò ní àyè rẹ̀, Débi pé àwọn òpó rẹ̀ ń gbọ̀n rìrì.
7 Ó ń pàṣẹ pé kí oòrùn má ràn, Ó sì ń dí ìmọ́lẹ̀ àwọn ìràwọ̀ pa;
8 Òun nìkan na ọ̀run jáde, Ó sì ń rìn lórí ìgbì tó ga lórí òkun.
9 Ó ṣe àgbájọ ìràwọ̀ Ááṣì, Késílì àti Kímà, Pẹ̀lú àgbájọ ìràwọ̀ apá gúúsù ojú ọ̀run;
10 Ó ń ṣe àwọn ohun ńlá àti àwọn ohun àwámáridìí, Àwọn ohun àgbàyanu tí kò ṣeé kà.
11 Ó kọjá lẹ́gbẹ̀ẹ́ mi, mi ò sì rí i; Ó kọjá síwájú mi, àmọ́ mi ò dá a mọ̀.
12 Tó bá já nǹkan gbà, ta ló lè dá a dúró? Ta ló lè bi í pé, ‘Kí lò ń ṣe?’
13 Ọlọ́run ò ní dáwọ́ ìbínú rẹ̀ dúró; Àwọn tó ń ran Ráhábù lọ́wọ́ pàápàá máa tẹrí ba fún un.
14 Ǹjẹ́ kò wá yẹ kí n ṣọ́ àwọn ọ̀rọ̀ ẹnu mi Tí mo bá ń dá a lóhùn láti bá a jiyàn!
15 Tí mo bá tiẹ̀ jàre, mi ò ní dá a lóhùn. Mi ò lè ṣe ju pé kí n bẹ adájọ́ mi pé kó ṣàánú mi.
16 Tí mo bá ké pè é, ṣé ó máa dá mi lóhùn? Mi ò rò pé ó máa fetí sí ohùn mi,
17 Torí ó fi ìjì wó mi mọ́lẹ̀, Ó sì mú kí ọgbẹ́ mi pọ̀ sí i láìnídìí.
18 Kò jẹ́ kí n mí; Ó ń fi àwọn ohun tó korò kún inú mi.
19 Tó bá jẹ́ ti agbára, òun ni alágbára. Tó bá jẹ́ ti ìdájọ́ òdodo, ó sọ pé: ‘Ta ló lè yẹ̀ mí lọ́wọ́ wò?’
20 Tí mo bá jàre, ẹnu mi máa dá mi lẹ́bi; Tí mi ò bá tiẹ̀ fi ìwà títọ́ mi sílẹ̀, ó máa dá mi lẹ́bi.
21 Tí mi ò bá tiẹ̀ fi ìwà títọ́ mi sílẹ̀, mi ò dá ara mi lójú; Ayé mi ti sú mi.
22 Bákan náà ni gbogbo rẹ̀ rí. Ìdí nìyẹn tí mo fi sọ pé, ‘Bó ṣe ń pa aláìṣẹ̀ run ló ń pa ẹni burúkú run.’
23 Bí omi tó ya lójijì bá fa ikú òjijì, Ó máa fi aláìmọwọ́-mẹsẹ̀ ṣe yẹ̀yẹ́ nígbà tó ń dààmú.
24 A ti fi ayé lé ẹni burúkú lọ́wọ́; Ó ń bo ojú àwọn adájọ́ rẹ̀. Tí kì í bá ṣe òun, ta wá ni?
25 Àwọn ọjọ́ mi wá ń yára ju ẹni tó ń sáré; Wọ́n sá lọ láìrí ohun tó dáa.
26 Wọ́n ń yára bí ọkọ̀ ojú omi tí wọ́n fi esùsú ṣe, Bí ẹyẹ idì tó já ṣòòrò wálẹ̀ láti gbé ohun tó fẹ́ pa.
27 Tí mo bá sọ pé, ‘Màá gbàgbé àròyé tí mo ṣe, Màá tújú ká, màá sì múnú ara mi dùn,’
28 Ẹ̀rù á ṣì máa bà mí torí gbogbo ìrora mi; Mo sì mọ̀ pé o ò ní kà mí sí aláìmọwọ́-mẹsẹ̀.
29 O máa sọ pé mo jẹ̀bi. Kí wá ni mo fẹ́ máa ṣe làálàá lásán fún?
30 Tí mo bá fi omi yìnyín tó ń yọ́ wẹ ara mi, Tí mo sì fi ọṣẹ fọ ọwọ́ mi,
31 O máa rì mí bọ kòtò, Tí aṣọ mi pàápàá fi máa kórìíra mi.
32 Torí kì í ṣe èèyàn bíi tèmi tí màá fi dá a lóhùn, Tí a fi jọ máa lọ sílé ẹjọ́.
33 Kò sẹ́ni tó máa ṣèdájọ́ láàárín wa, Tó máa jẹ́ adájọ́ wa.
34 Ká ní kò ní lù mí mọ́ ni, Tí kò sì dáyà já mi,
35 Màá sọ̀rọ̀ láìbẹ̀rù, Torí ẹ̀rù kì í bà mí láti sọ̀rọ̀.
10 “Mo kórìíra ayé mi gidigidi. Mi ò ní pa bó ṣe ń ṣe mi mọ́ra. Màá sọ̀rọ̀ látinú ẹ̀dùn ọkàn tó bá mi!
2 Màá sọ fún Ọlọ́run pé: ‘Má ṣe dá mi lẹ́bi. Jẹ́ kí n mọ ìdí tí o fi ń bá mi jà.
3 Ṣé ó máa ṣe ọ́ láǹfààní tí o bá fìyà jẹni, Tí o bá kórìíra iṣẹ́ ọwọ́ rẹ, Tí o sì fara mọ́ ìmọ̀ràn àwọn ẹni burúkú?
4 Ṣé ojú rẹ dà bíi ti èèyàn ni, Àbí o máa ń wo nǹkan bíi ti ẹni kíkú?
5 Ṣé bí ọjọ́ àwọn ẹni kíkú ni àwọn ọjọ́ rẹ rí, Àbí àwọn ọdún rẹ dà bíi ti èèyàn,
6 Tí o fi ń wá àṣìṣe mi, Tí o sì ń wá ẹ̀ṣẹ̀ mi?
7 O mọ̀ pé mi ò jẹ̀bi, Kò sì sí ẹni tó lè gbà mí lọ́wọ́ rẹ.
8 Ọwọ́ rẹ lo fi mọ mí tí o sì fi dá mi, Àmọ́ ní báyìí, o fẹ́ pa mí run pátápátá.
9 Jọ̀ọ́, rántí pé amọ̀ lo fi mọ mí, Àmọ́ ní báyìí, o mú kí n pa dà sínú erùpẹ̀.
10 Ṣebí o dà mí jáde bíi wàrà Tí o sì mú kí n dì bíi wàràkàṣì?
11 O fi awọ àti ẹran bò mí, O sì fi egungun àti iṣan hun mí pọ̀.
12 O ti fún mi ní ìyè, o sì ti fi ìfẹ́ tí kì í yẹ̀ hàn sí mi; O ti fi ìkẹ́ rẹ dáàbò bo ẹ̀mí mi.
13 Àmọ́ o gbèrò ní bòókẹ́lẹ́ láti ṣe àwọn nǹkan yìí. Mo mọ̀ pé ọ̀dọ̀ rẹ ni àwọn nǹkan yìí ti wá.
14 Tí mo bá ṣẹ̀, o máa ṣọ́ mi, O ò sì ní dá mi láre.
15 Tí mo bá jẹ̀bi, mo gbé! Tí mi ò bá tiẹ̀ mọwọ́ mẹsẹ̀, mi ò lè gbé orí mi sókè, Torí ìtìjú àti ìyà ti bò mí mọ́lẹ̀.
16 Tí mo bá gbé orí mi sókè, o máa dọdẹ mi bíi ti kìnnìún, O sì tún máa fi agbára rẹ bá mi jà.
17 O mú àwọn ẹlẹ́rìí míì wá láti ta kò mí, O sì túbọ̀ bínú sí mi, Bí mo ṣe ń tinú ìnira kan bọ́ sínú ìnira míì.
18 Torí náà, kí ló dé tí o mú mi jáde látinú ikùn? Ó yẹ kí n ti kú kí ojú kankan tó rí mi.
19 Ṣe ni ì bá dà bíi pé mi ò gbé ayé rí; Mi ò bá kàn ti inú ikùn lọ sí sàréè.’
20 Ṣebí àwọn ọjọ́ mi ò pọ̀? Kó fi mí sílẹ̀; Kó gbé ojú rẹ̀ kúrò lọ́dọ̀ mi, kí ara lè tù mí díẹ̀
21 Kí n tó lọ, tí mi ò sì ní pa dà wá, Sí ilẹ̀ tó ṣókùnkùn biribiri,
22 Sí ilẹ̀ tí ìṣúdùdù rẹ̀ pọ̀ gidigidi, Ilẹ̀ tó ṣókùnkùn biribiri, tó sì rí rúdurùdu, Níbi tí ìmọ́lẹ̀ pàápàá ti dà bí òkùnkùn.”
11 Sófárì ọmọ Náámà fèsì pé:
2 “Ṣé o ò ní gba èsì gbogbo ọ̀rọ̀ yìí ni, Àbí ọ̀pọ̀ ọ̀rọ̀ máa mú kí ẹnì kan jàre?
3 Ṣé àwọn ọ̀rọ̀ rẹ tí kò nítumọ̀ máa pa àwọn èèyàn lẹ́nu mọ́? Ṣé kò sẹ́ni tó máa bá ọ wí torí ọ̀rọ̀ ìfiniṣẹ̀sín rẹ?
4 Torí o sọ pé, ‘Ẹ̀kọ́ mi ò lábààwọ́n, Mo sì mọ́ ní ojú rẹ.’
5 Àmọ́ ká ní Ọlọ́run sọ̀rọ̀ ni, Tó sì la ẹnu rẹ̀ láti fèsì!
6 Ì bá sọ àwọn àṣírí ọgbọ́n fún ọ, Torí ọgbọ́n tó gbéṣẹ́ pín sí oríṣiríṣi ọ̀nà. O máa wá mọ̀ pé ńṣe ni Ọlọ́run yàn láti gbàgbé àwọn àṣìṣe rẹ kan.
7 Ṣé o lè wá àwọn ohun ìjìnlẹ̀ Ọlọ́run rí, Àbí o lè ṣàwárí gbogbo nǹkan nípa Olódùmarè?
8 Ó ga ju ọ̀run lọ. Kí lo lè ṣe? Ó jìn ju Isà Òkú lọ. Kí lo lè mọ̀?
9 Ó gùn ju ayé lọ, Ó sì fẹ̀ ju òkun lọ.
10 Tó bá kọjá lọ, tó sì ti ẹnì kan mọ́lé, tó wá pè é lẹ́jọ́, Ta ló lè dá a dúró?
11 Torí ó mọ ìgbà tí àwọn èèyàn bá ń ṣẹ̀tàn. Tó bá rí ohun tó burú, ṣé kò ní fiyè sí i?
12 Àfìgbà tí kẹ́tẹ́kẹ́tẹ́ igbó bá bí èèyàn Ló máa tó yé òpònú èèyàn.
13 Ká ní o lè múra ọkàn rẹ sílẹ̀ ni, Kí o sì na ọwọ́ rẹ sí i.
14 Bí ọwọ́ rẹ bá ń ṣe ohun tí kò dáa, mú un jìnnà, Má sì jẹ́ kí àìṣòdodo kankan gbé inú àwọn àgọ́ rẹ.
15 Torí ìgbà yẹn ni wàá lè gbé ojú rẹ sókè láìsí àbùkù kankan; Wàá lè dúró gbọn-in, ẹ̀rù ò sì ní bà ọ́.
16 Torí ìgbà yẹn lo máa gbàgbé ìṣòro rẹ; O máa rántí rẹ̀ bí omi tó ti ṣàn kọjá rẹ.
17 Ayé rẹ máa mọ́lẹ̀ ju ọ̀sán gangan lọ; Òkùnkùn rẹ̀ pàápàá máa dà bí àárọ̀.
18 Ọkàn rẹ máa balẹ̀ torí ìrètí wà, O máa wò yí ká, o sì máa dùbúlẹ̀ láìséwu.
19 Wàá dùbúlẹ̀, ẹnì kankan ò sì ní dẹ́rù bà ọ́, Ọ̀pọ̀ èèyàn á sì máa wá ojúure rẹ.
20 Àmọ́ ojú àwọn ẹni burúkú ò ní ríran mọ́; Wọn ò sì ní ríbi sá lọ, Ikú nìkan ló sì máa jẹ́ ìrètí wọn.”
12 Jóòbù wá fèsì pé:
2 “Ó dájú pé ẹ̀yin lẹ ní ìmọ̀, Ọgbọ́n sì máa bá yín kú!
3 Àmọ́ èmi náà ní òye. Mi ò kéré sí yín, Ta ni ò mọ àwọn nǹkan yìí?
4 Mo wá di ẹni tí àwọn ọ̀rẹ́ fi ń ṣe ẹlẹ́yà, Ẹni tó ń ké pe Ọlọ́run pé kó dáhùn. Ẹni tó jẹ́ olódodo àti aláìlẹ́bi ni wọ́n fi ń ṣe ẹlẹ́yà.
5 Ẹni tí ara máa ń tù kórìíra àjálù, Ó rò pé àwọn tí ẹsẹ̀ wọn ò múlẹ̀ nìkan ló máa ń dé bá.
6 Àgọ́ àwọn olè wà ní àlàáfíà, Àwọn tó sì ń mú Ọlọ́run bínú wà láìséwu, Àwọn tí ọlọ́run wọn wà ní ọwọ́ wọn.
7 Àmọ́ jọ̀ọ́, bi àwọn ẹranko, wọ́n á sì kọ́ ọ; Àti àwọn ẹyẹ ojú ọ̀run, wọ́n á sì sọ fún ọ.
8 Tàbí kí o fiyè sí ayé, ó sì máa kọ́ ọ; Àwọn ẹja inú òkun sì máa kéde rẹ̀ fún ọ.
9 Èwo nínú gbogbo àwọn yìí ni kò mọ̀ Pé ọwọ́ Jèhófà ló ṣe èyí?
10 Ọwọ́ rẹ̀ ni ẹ̀mí gbogbo ohun alààyè wà Àti ẹ̀mí gbogbo èèyàn.
11 Ṣebí etí máa ń dán ọ̀rọ̀ wò, Bí ahọ́n ṣe ń tọ́ oúnjẹ wò?
12 Ṣebí ọ̀dọ̀ àwọn àgbà la ti ń rí ọgbọ́n, Ṣebí ẹ̀mí gígùn sì ń mú kéèyàn ní òye?
13 Ọgbọ́n àti agbára ńlá wà lọ́dọ̀ rẹ̀; Ó ní ìmọ̀ràn àti òye.
14 Tó bá ya nǹkan lulẹ̀, kò ṣeé tún kọ́; Tó bá ti nǹkan pa, èèyàn kankan ò lè ṣí i.
15 Tó bá dá omi dúró, ohun gbogbo á gbẹ; Tó bá sì rán an jáde, á bo ayé.
16 Ọ̀dọ̀ rẹ̀ ni agbára àti ọgbọ́n tó gbéṣẹ́ wà; Òun ló ni ẹni tó ń ṣìnà àti ẹni tó ń kóni ṣìnà;
17 Ó ń mú kí àwọn agbani-nímọ̀ràn lọ láìwọ bàtà, Ó ń sọ àwọn adájọ́ di òmùgọ̀.
18 Ó ń tú ìdè tí àwọn ọba fi deni, Ó sì ń de àmùrè mọ́ ìgbáròkó wọn.
19 Ó ń mú kí àwọn àlùfáà rìn láìwọ bàtà, Ó sì ń gbàjọba lọ́wọ́ àwọn tí wọ́n fìdí múlẹ̀ gbọn-in nípò agbára;
20 Ó ń pa àwọn agbani-nímọ̀ràn tí wọ́n fọkàn tán lẹ́nu mọ́, Ó sì ń gba làákàyè àwọn àgbà ọkùnrin;
21 Ó ń rọ̀jò àbùkù sórí àwọn èèyàn pàtàkì, Ó sì ń mú kó rẹ àwọn alágbára;
22 Ó ń tú àwọn ohun tó jinlẹ̀ síta látinú òkùnkùn, Ó sì ń tan ìmọ́lẹ̀ sí òkùnkùn biribiri;
23 Ó ń mú kí àwọn orílẹ̀-èdè di ńlá, kó lè pa wọ́n run; Ó ń mú kí àwọn orílẹ̀-èdè tóbi sí i, kó lè kó wọn lọ sí ìgbèkùn.
24 Ó ń gba òye àwọn olórí àwọn èèyàn, Ó sì ń mú kí wọ́n rìn kiri ní ilẹ̀ tó ti di ahoro, tí kò sì lójú ọ̀nà.
25 Wọ́n ń táràrà nínú òkùnkùn, níbi tí kò ti sí ìmọ́lẹ̀; Ó ń mú kí wọ́n máa rìn gbéregbère bí ọ̀mùtípara.
13 “Àní ojú mi ti rí gbogbo èyí, Etí mi ti gbọ́, ó sì ti yé mi.
2 Ohun tí ẹ mọ̀ ni èmi náà mọ̀; Mi ò kéré sí yín.
3 Ní tèmi, màá kúkú bá Olódùmarè fúnra rẹ̀ sọ̀rọ̀; Ọlọ́run ni mo fẹ́ ro ẹjọ́ mi fún.
4 Ẹ̀ ń fi irọ́ bà mí lórúkọ jẹ́; Oníṣègùn tí kò wúlò ni gbogbo yín.
5 Ká ní ẹ lè dákẹ́ láìsọ nǹkan kan ni, Ìyẹn ì bá fi hàn pé ẹ jẹ́ ọlọ́gbọ́n!
6 Ẹ jọ̀ọ́, ẹ tẹ́tí gbọ́ àlàyé mi, Kí ẹ sì fiyè sí àrọwà ètè mi.
7 Ṣé ẹ máa sọ̀rọ̀ tí kò tọ́ láti gbèjà Ọlọ́run, Ṣé ẹ fẹ́ sọ̀rọ̀ ẹ̀tàn láti gbè é lẹ́yìn?
8 Ṣé ẹ máa gbè sẹ́yìn rẹ̀, Ṣé ẹ fẹ́ máa gbèjà Ọlọ́run tòótọ́ ni?
9 Tó bá yẹ̀ yín wò, ṣé ibi tó dáa ló máa já sí? Àbí ẹ máa tàn án jẹ bí ẹ ṣe máa tan ẹni kíkú?
10 Tí ẹ bá gbìyànjú láti ṣe ojúsàájú níkọ̀kọ̀, Ó dájú pé ó máa bá yín wí.
11 Ṣé iyì rẹ̀ pàápàá kò ní kó jìnnìjìnnì bá yín, Ṣé ẹ̀rù rẹ̀ kò sì ní bà yín?
12 Àwọn ọ̀rọ̀ ọgbọ́n yín jẹ́ òwe tó dà bí eérú; Àwọn ohun tí ẹ fi ń gbèjà ara yín ò lágbára, wọ́n dà bí ohun tí wọ́n fi amọ̀ ṣe.
13 Ẹ dákẹ́ níwájú mi, kí n lè sọ̀rọ̀. Kí ohunkóhun tó bá wá fẹ́ ṣẹlẹ̀ sí mi ṣẹlẹ̀!
14 Kí ló dé tí mo fi ara mi sínú ewu, Tí mo sì fi ẹ̀mí mi sọ́wọ́ mi?
15 Bó tiẹ̀ jẹ́ pé ó lè pa mí, màá ṣì dúró; Màá ro ẹjọ́ mi níwájú rẹ̀.
16 Ó máa wá di ìgbàlà mi, Torí ẹni tí kò mọ Ọlọ́run kò lè wá síwájú rẹ̀.
17 Ẹ fetí sílẹ̀ dáadáa sí ọ̀rọ̀ mi; Ẹ fiyè sí ohun tí mo fẹ́ sọ.
18 Ẹ wò ó, mo ti múra ẹjọ́ mi sílẹ̀ báyìí; Mo mọ̀ pé èmi ni mo jàre.
19 Ta ló máa bá mi fà á? Màá kú tí mo bá dákẹ́!
20 Ohun méjì péré ni kí o ṣe fún mi, ìwọ Ọlọ́run, Kí n má bàa fi ara mi pa mọ́ níwájú rẹ:
21 Gbé ọwọ́ rẹ tó wúwo jìnnà réré sí mi, Má sì jẹ́ kí ẹ̀rù rẹ kó jìnnìjìnnì bá mi.
22 Nínú kí o pè, kí n sì dá ọ lóhùn, Tàbí kí o jẹ́ kí n sọ̀rọ̀, kí o sì dá mi lóhùn.
23 Ẹ̀ṣẹ̀ wo ni mo ṣẹ̀, kí sì ni àṣìṣe mi? Jẹ́ kí n mọ ìṣìnà mi àti ẹ̀ṣẹ̀ mi.
24 Kí ló dé tí o fi ojú rẹ pa mọ́, Tí o sì kà mí sí ọ̀tá rẹ?
25 Ṣé o máa fẹ́ dẹ́rù ba ewé tí afẹ́fẹ́ ń gbé kiri ni, Àbí o fẹ́ máa sáré lé àgékù pòròpórò tó ti gbẹ?
26 Torí ò ń fẹ̀sùn tó le kàn mí, o sì ń kọ ọ́ sílẹ̀ ṣáá, O sì mú kí n jìyà àwọn ẹ̀ṣẹ̀ tí mo dá nígbà tí mo ṣì kéré.
27 O ti ẹsẹ̀ mi mọ́ inú àbà, Ò ń ṣọ́ gbogbo ọ̀nà mi lójú méjèèjì, O sì ń wá ipasẹ̀ mi jáde lọ́kọ̀ọ̀kan.
28 Torí náà, èèyàn ń jẹrà bí ohun tó ti rà, Bí aṣọ tí òólá ti jẹ.
14 “Èèyàn tí obìnrin bí, Ọlọ́jọ́ kúkúrú ni, wàhálà rẹ̀ sì máa ń pọ̀ gan-an.
2 Ó jáde wá bí ìtànná, ó sì rọ dà nù; Ó ń sá lọ bí òjìji, ó sì pòórá.
3 Àní, o ti tẹjú mọ́ ọn, O sì ti bá a ṣe ẹjọ́.
4 Ta ló lè mú ẹni tó mọ́ jáde látinú ẹni tí kò mọ́? Kò sẹ́ni tó lè ṣe é!
5 Tí a bá ti pinnu àwọn ọjọ́ rẹ̀, Iye oṣù rẹ̀ wà lọ́wọ́ rẹ; O ti pààlà fún un, kó má bàa kọjá rẹ̀.
6 Gbé ojú rẹ kúrò lọ́dọ̀ rẹ̀ kó lè sinmi, Títí ó fi máa lo ọjọ́ rẹ̀ tán bí alágbàṣe.
7 Torí ìrètí wà fún igi pàápàá. Tí wọ́n bá gé e lulẹ̀, ó máa hù pa dà, Àwọn ẹ̀ka rẹ̀ á sì máa dàgbà.
8 Tí gbòǹgbò rẹ̀ bá gbó sínú ilẹ̀, Tí kùkùté rẹ̀ sì kú sínú iyẹ̀pẹ̀,
9 Ó máa hù tó bá gbúròó omi; Ó sì máa yọ ẹ̀ka bí ewéko tó ṣẹ̀ṣẹ̀ hù.
10 Àmọ́ èèyàn kú, ó sì wà nílẹ̀ láìlágbára; Tí èèyàn bá gbẹ́mìí mì, ibo ló wà?
11 Omi dàwátì nínú òkun, Odò ń fà, ó sì gbẹ táútáú.
12 Bẹ́ẹ̀ ni èèyàn ń dùbúlẹ̀, kì í sì í dìde. Títí ọ̀run kò fi ní sí mọ́, wọn ò ní jí, Bẹ́ẹ̀ ni a ò ní jí wọn lójú oorun.
13 Ká ní o lè fi mí pa mọ́ sínú Isà Òkú ni, Kí o fi mí pa mọ́ títí ìbínú rẹ fi máa kọjá, Kí o yan àkókò kan sílẹ̀ fún mi, kí o sì rántí mi!
14 Tí èèyàn bá kú, ṣé ó tún lè wà láàyè? Màá dúró jálẹ̀ gbogbo ọjọ́ tó pọn dandan pé kí n lò, Títí ìtura mi fi máa dé.
15 O máa pè, màá sì dá ọ lóhùn. Ó máa wù ọ́ gan-an láti rí iṣẹ́ ọwọ́ rẹ.
16 Àmọ́ ní báyìí, ò ń ka gbogbo ìṣísẹ̀ mi ṣáá; Ẹ̀ṣẹ̀ mi nìkan lò ń ṣọ́.
17 O sé ẹ̀ṣẹ̀ mi mọ́ inú àpò, O sì fi àtè lẹ àṣìṣe mi pa.
18 Bí òkè ṣe máa ń ṣubú, tó sì ń fọ́ sí wẹ́wẹ́, Tí àpáta sì ń ṣí kúrò ní àyè rẹ̀,
19 Bí omi ṣe ń mú kí òkúta yìnrìn, Tí ọ̀gbàrá rẹ̀ sì ń wọ́ iyẹ̀pẹ̀ ilẹ̀. Bẹ́ẹ̀ lo ṣe sọ ìrètí ẹni kíkú dòfo.
20 Ò ń borí rẹ̀ títí ó fi ṣègbé; O yí ìrísí rẹ̀ pa dà, o sì ní kó máa lọ.
21 A bọlá fún àwọn ọmọ rẹ̀, àmọ́ kò mọ̀; Wọ́n di ẹni tí kò ní láárí, àmọ́ kò mọ̀.
22 Ìgbà tó ṣì jẹ́ ẹlẹ́ran ara nìkan ló mọ̀ pé òun ń jẹ̀rora; Ìgbà tí ó ṣì wà láàyè nìkan ló ń ṣọ̀fọ̀.”
15 Élífásì ará Témánì fèsì pé:
2 “Ṣé ọlọ́gbọ́n èèyàn máa fi ọ̀rọ̀ tí kò nítumọ̀ fèsì ni, Àbí ó máa fi atẹ́gùn ìlà oòrùn kún inú rẹ̀?
3 Fífi ọ̀rọ̀ lásán báni wí kò wúlò, Ọ̀rọ̀ ẹnu lásán ò sì ṣàǹfààní.
4 Torí o ti sọ ìbẹ̀rù Ọlọ́run di ahẹrẹpẹ, O sì mú kí ìrònú nípa Ọlọ́run dín kù.
5 Àṣìṣe rẹ ló ń mú kí o máa sọ̀rọ̀ báyìí, O sì yàn láti sọ̀rọ̀ àrékérekè.
6 Ẹnu ara rẹ ló ń dá ọ lẹ́bi, kì í ṣe èmi; Ètè ìwọ fúnra rẹ sì jẹ́rìí ta kò ọ́.
7 Ṣé ìwọ ni èèyàn tí wọ́n máa kọ́kọ́ bí, Àbí wọ́n ti bí ọ ṣáájú àwọn òkè?
8 Ṣé ò ń fetí sí ọ̀rọ̀ àṣírí Ọlọ́run, Àbí ìwọ nìkan lo rò pé o gbọ́n?
9 Kí lo mọ̀ tí a kò mọ̀? Kí ló yé ọ tí kò yé wa?
10 Àwọn tó ní ewú lórí àtàwọn àgbàlagbà wà láàárín wa, Àwọn tó dàgbà ju bàbá rẹ lọ fíìfíì.
11 Ṣé ìtùnú Ọlọ́run kò tó ọ ni, Àbí ọ̀rọ̀ jẹ́ẹ́jẹ́ẹ́ tí a bá ọ sọ?
12 Kí ló dé tí ọkàn rẹ ń gbé ọ lọ, Kí ló sì dé tí ìbínú ń kọ mànà lójú rẹ?
13 Torí o ti mú kí ẹ̀mí rẹ ta ko Ọlọ́run fúnra rẹ̀, O sì jẹ́ kí irú àwọn ọ̀rọ̀ yẹn ti ẹnu rẹ jáde.
14 Kí ni ẹni kíkú jẹ́ tó fi máa mọ́, Tàbí ẹnikẹ́ni tí obìnrin bí tó fi máa jẹ́ olódodo?
15 Wò ó! Kò ní ìgbàgbọ́ nínú àwọn ẹni mímọ́ rẹ̀, Àwọn ọ̀run pàápàá kò mọ́ ní ojú rẹ̀.
16 Mélòómélòó wá ni ẹni tó jẹ́ ẹni ìríra àti oníwà ìbàjẹ́, Ẹni tó ń mu àìṣòdodo bí ẹni mu omi!
17 Màá sọ fún ọ; fetí sí mi! Màá ròyìn ohun tí mo rí,
18 Ohun tí àwọn amòye ròyìn, bí wọ́n ṣe gbọ́ ọ lẹ́nu àwọn bàbá wọn, Àwọn ohun tí wọn ò fi pa mọ́.
19 Àwọn nìkan la fún ní ilẹ̀ náà, Àjèjì kankan ò sì gba àárín wọn.
20 Ẹni burúkú ń joró ní gbogbo ọjọ́ rẹ̀, Jálẹ̀ gbogbo ọdún tí a yà sọ́tọ̀ fún oníwà ìkà.
21 Etí rẹ̀ ń gbọ́ àwọn ìró tó ń bani lẹ́rù; Nígbà àlàáfíà, àwọn tó ń kóni lẹ́rù dìde sí i.
22 Kò gbà gbọ́ pé òun máa bọ́ lọ́wọ́ òkùnkùn; A fi í pa mọ́ de idà.
23 Ó ń wá oúnjẹ kiri, ibo ló wà? Ó mọ̀ dáadáa pé ọjọ́ òkùnkùn ti sún mọ́lé.
24 Ìdààmú àti ìrora ń kó jìnnìjìnnì bá a; Wọ́n borí rẹ̀ bí ọba tó múra tán láti jagun.
25 Torí ó gbé ọwọ́ rẹ̀ lòdì sí Ọlọ́run fúnra rẹ̀, Ó sì fẹ́ ta ko Olódùmarè;
26 Ó fi orí kunkun pa kuuru mọ́ ọn, Pẹ̀lú apata rẹ̀ tó nípọn tó sì lágbára;
27 Ọ̀rá mú kí ojú rẹ sanra, Ọ̀rá sì mú kí ìbàdí rẹ̀ yọ;
28 Ó ń gbé ní àwọn ìlú tó máa pa run, Nínú àwọn ilé tí ẹnì kankan ò ní gbé, Tó máa di òkìtì òkúta.
29 Kò ní di ọlọ́rọ̀, ọlá rẹ̀ kò sì ní pọ̀ sí i, Bẹ́ẹ̀ ni àwọn ohun ìní rẹ̀ kò ní tàn ká ilẹ̀ náà.
30 Kò ní bọ́ lọ́wọ́ òkùnkùn; Ọwọ́ iná máa mú kí ẹ̀ka igi rẹ̀ gbẹ, Atẹ́gùn líle láti ẹnu Ọlọ́run sì máa mú kó pa rẹ́.
31 Kó má yà bàrá, kó má sì gbẹ́kẹ̀ lé ohun tí kò ní láárí, Torí ohun tí kò ní láárí ló máa gbà pa dà;
32 Ó máa ṣẹlẹ̀ ṣáájú ọjọ́ rẹ̀, Àwọn ẹ̀ka rẹ̀ ò sì ní gbèrú rárá.
33 Ó máa dà bí èso àjàrà tó gbọn àwọn èso rẹ̀ tí kò tíì pọ́n dà nù Àti bí igi ólífì tó gbọn ìtànná rẹ̀ dà nù.
34 Torí àpéjọ àwọn tí kò mọ Ọlọ́run kò lè méso jáde, Iná á sì jó àwọn àgọ́ àbẹ̀tẹ́lẹ̀ run.
35 Wọ́n lóyún ìjàngbọ̀n, wọ́n sì bí ohun tó burú, Ẹ̀tàn ń ti inú ikùn wọn jáde.”
16 Jóòbù fèsì pé:
2 “Mo ti gbọ́ ọ̀pọ̀ nǹkan báyìí rí. Olùtùnú tó ń dani láàmú ni gbogbo yín!
3 Ṣé àwọn ọ̀rọ̀ asán lópin ni? Kí ló ń bí ẹ nínú tí o fi ń fèsì báyìí?
4 Èmi náà lè sọ̀rọ̀ bíi tiyín. Ká ní ẹ̀yin lẹ wà ní ipò tí mo wà, Mo lè sọ̀rọ̀ sí yín, tó máa mú kí ẹ ronú, Mo sì lè mi orí sí yín.
5 Kàkà bẹ́ẹ̀, màá fi ọ̀rọ̀ ẹnu mi fún yín lókun, Ìtùnú ètè mi á sì mú kí ara tù yín.
6 Tí mo bá sọ̀rọ̀, kò dín ìrora mi kù, Tí mo bá sì dákẹ́, mélòó ló máa dín kù nínú ìrora mi?
7 Àmọ́, ó ti tán mi lókun báyìí; Ó ti run gbogbo agbo ilé mi.
8 O tún gbá mi mú, ó sì ti jẹ́rìí sí i, Débi pé ara mi tó rù kan eegun dìde, ó sì jẹ́rìí níṣojú mi.
9 Ìbínú rẹ̀ ti fà mí ya pẹ́rẹpẹ̀rẹ, ó sì ń dì mí sínú. Ó ń wa eyín pọ̀ sí mi. Ọ̀tá mi ń fi ojú rẹ̀ gún mi lára.
10 Wọ́n ti la ẹnu wọn gbàù sí mi, Tẹ̀gàntẹ̀gàn ni wọ́n sì gbá mi ní ẹ̀rẹ̀kẹ́, Wọ́n kóra jọ rẹpẹtẹ láti ta kò mí.
11 Ọlọ́run fi mí lé àwọn ọ̀dọ́kùnrin lọ́wọ́, Ó sì tì mí sọ́wọ́ àwọn ẹni burúkú.
12 Wàhálà kankan ò bá mi, àmọ́ ó fọ́ mi sí wẹ́wẹ́; Ó rá mi mú ní ẹ̀yìn ọrùn, ó sì fọ́ mi túútúú; Èmi ló dájú sọ.
13 Àwọn tafàtafà rẹ̀ yí mi ká; Ó gún àwọn kíndìnrín mi, àánú ò sì ṣe é; Ó da òróòro mi sórí ilẹ̀.
14 Ó ń dá ihò sí mi lára, ọ̀kan tẹ̀ lé òmíràn; Ó pa kuuru mọ́ mi bíi jagunjagun.
15 Mo ti rán aṣọ ọ̀fọ̀ pọ̀ láti fi bo ara mi, Mo sì ti bo iyì mi mọ́ inú iyẹ̀pẹ̀.
16 Ojú mi ti pọ́n torí mò ń sunkún, Òkùnkùn biribiri sì wà ní ìpéǹpéjú mi,
17 Bó tiẹ̀ jẹ́ pé ọwọ́ mi ò hùwà ipá kankan, Àdúrà mi sì mọ́.
18 Ìwọ ilẹ̀, má bo ẹ̀jẹ̀ mi! Má sì jẹ́ kí igbe mi rí ibi ìsinmi kankan!
19 Kódà ní báyìí, ẹlẹ́rìí mi wà ní ọ̀run; Ẹni tó lè jẹ́rìí sí mi wà ní ibi tó ga.
20 Àwọn ọ̀rẹ́ mi fi mí ṣe ẹlẹ́yà, Bí mo ṣe ń da omi lójú sí Ọlọ́run.
21 Kí ẹnì kan gbọ́ ẹjọ́ èèyàn àti Ọlọ́run Bí èèyàn ṣe ń gbọ́ ẹjọ́ ẹnì kan àti ẹnì kejì rẹ̀.
22 Torí àwọn ọdún tó ń bọ̀ kéré, Màá sì gba ọ̀nà ibi tí mi ò ti ní pa dà wá mọ́.
17 “Ìbànújẹ́ ti bá ẹ̀mí mi, àwọn ọjọ́ mi ti dópin; Itẹ́ òkú ń retí mi.
2 Àwọn tó ń fini ṣe yẹ̀yẹ́ yí mi ká, Àfi kí ojú mi máa wo ìwà ọ̀tẹ̀ wọn.
3 Jọ̀ọ́, gba ohun tí mo fi ṣe ìdúró, kí o sì tọ́jú rẹ̀ sọ́dọ̀ rẹ. Ta ló tún máa bọ̀ mí lọ́wọ́, tó sì máa dúró fún mi?
4 Torí o ò jẹ́ kí ọkàn wọn ní òye; Ìdí nìyẹn tí o kò fi gbé wọn ga.
5 Ó lè fẹ́ kí òun àti àwọn ọ̀rẹ́ rẹ̀ pín in, Síbẹ̀, ojú àwọn ọmọ rẹ̀ ń ṣú.
6 Ó ti sọ mí di ẹni ẹ̀gàn láàárín àwọn èèyàn, Tí mo fi di ẹni tí wọ́n ń tutọ́ sí lójú.
7 Ìrora ti sọ ojú mi di bàìbàì, Òjìji sì ni gbogbo apá àti ẹsẹ̀ mi.
8 Àwọn olóòótọ́ ń wo èyí tìyanutìyanu, Ọkàn aláìṣẹ̀ ò sì balẹ̀ torí ẹni tí kò mọ Ọlọ́run.
9 Olódodo kò fi ọ̀nà rẹ̀ sílẹ̀ rárá, Ẹni tí ọwọ́ rẹ̀ mọ́ sì ń lágbára sí i.
10 Àmọ́ gbogbo yín tún lè wá máa ro ẹjọ́ yín, Torí mi ò rí ọlọ́gbọ́n kankan nínú yín.
11 Àwọn ọjọ́ mi ti dópin; Àwọn ohun tí mo fẹ́ ṣe, àwọn ohun tí ọkàn mi fẹ́, ti já sí asán.
12 Wọ́n ń sọ òru di ọ̀sán, Wọ́n ń sọ pé, ‘Ó ní láti jẹ́ pé ìmọ́lẹ̀ wà nítòsí torí òkùnkùn ṣú.’
13 Tí mo bá dúró, Isà Òkú máa di ilé mi; Màá tẹ́ ibùsùn mi sínú òkùnkùn.
14 Màá ké pe ihò pé, ‘Ìwọ ni bàbá mi!’ Àti ìdin pé, ‘Ìyá mi àti arábìnrin mi!’
15 Ibo wá ni ìrètí mi wà? Ta ló lè bá mi rí ìrètí?
16 Ó máa sọ̀ kalẹ̀ lọ sí àwọn ẹnubodè Isà Òkú tí wọ́n tì pa Tí gbogbo wa bá jọ sọ̀ kalẹ̀ lọ sínú iyẹ̀pẹ̀.”
18 Bílídádì ọmọ Ṣúáhì fèsì pé:
2 “Ìgbà wo lẹ ò ní sọ̀rọ̀ báyìí mọ́? Ẹ lo òye, ká lè wá sọ̀rọ̀.
3 Kí ló dé tí ẹ̀ ń fojú ẹranko wò wá, Tí ẹ sì kà wá sí òpònú?
4 Tí o bá tiẹ̀ fa ara rẹ ya pẹ́rẹpẹ̀rẹ torí inú tó ń bí ọ, Ṣé a máa pa ayé tì nítorí rẹ ni, Àbí àpáta máa ṣí kúrò ní àyè rẹ̀?
5 Àní, a máa pa iná ẹni burúkú, Ọwọ́ iná rẹ̀ kò sì ní tàn.
6 Ó dájú pé ìmọ́lẹ̀ inú àgọ́ rẹ̀ máa di òkùnkùn, A sì máa fẹ́ fìtílà tó wà lórí rẹ̀ pa.
7 Ìrìn tó ń fi tagbáratagbára rìn dín kù, Ìmọ̀ràn ara rẹ̀ sì máa gbé e ṣubú.
8 Torí ẹsẹ̀ rẹ̀ máa mú un wọnú àwọ̀n, Ó sì máa rìn gbéregbère wọnú àwọn okùn rẹ̀.
9 Pańpẹ́ máa mú un ní gìgísẹ̀; Ìdẹkùn á sì mú un.
10 Okùn kan ti wà nípamọ́ dè é lórí ilẹ̀, Pańpẹ́ sì wà lójú ọ̀nà rẹ̀.
11 Jìnnìjìnnì bò ó yí ká, Ó sì ń sá tẹ̀ lé e ní ẹsẹ̀ rẹ̀.
12 Okun tán nínú rẹ̀, Àjálù sì máa mú kó ta gọ̀ọ́gọ̀ọ́.
13 Awọ ara rẹ̀ jẹ dà nù; Àìsàn gbẹ̀mí-gbẹ̀mí tó lágbára jù jẹ apá àti ẹsẹ̀ rẹ̀ run.
14 Wọ́n fà á kúrò nínú àgọ́ rẹ̀ tí ààbò wà, Lọ sọ́dọ̀ ọba ẹ̀rù jẹ̀jẹ̀.
15 Àwọn àjèjì á máa gbé inú àgọ́ rẹ̀; A máa fọ́n imí ọjọ́ sórí ilé rẹ̀.
16 Gbòǹgbò rẹ̀ máa gbẹ lábẹ́ rẹ̀, Àwọn ẹ̀ka rẹ̀ sì máa rọ lórí rẹ̀.
17 Wọn ò ní rántí rẹ̀ mọ́ ní ayé, Wọn ò sì ní mọ orúkọ rẹ̀ ní àdúgbò.
18 Wọ́n máa lé e kúrò nínú ìmọ́lẹ̀ sínú òkùnkùn, Wọ́n sì máa lé e kúrò ní ilẹ̀ tó ń méso jáde.
19 Kò ní ní ọmọ àti àtọmọdọ́mọ láàárín àwọn èèyàn rẹ̀, Kò sì ní sí ẹni tó máa yè bọ́ níbi tó ń gbé.
20 Tí ọjọ́ rẹ̀ bá dé, àwọn èèyàn tó wà ní Ìwọ̀ Oòrùn máa bẹ̀rù, Jìnnìjìnnì sì máa bo àwọn èèyàn tó wà ní Ìlà Oòrùn.
21 Ohun tó máa ń ṣẹlẹ̀ sí àgọ́ ẹni burúkú nìyí Àti ibùgbé ẹni tí kò mọ Ọlọ́run.”
19 Jóòbù fèsì pé:
2 “Ìgbà wo lẹ ò ní mú ọkàn mi bínú mọ́, Tí ẹ ò ní fi ọ̀rọ̀ fọ́ mi sí wẹ́wẹ́?
3 Ìgbà mẹ́wàá yìí lẹ ti bá mi wí; Ojú ò tì yín láti fọwọ́ tó le mú mi.
4 Tí mo bá tiẹ̀ ṣàṣìṣe, Èmi ni mo ni àṣìṣe náà.
5 Tí ẹ bá ṣì ń gbé ara yín ga jù mí lọ, Tí ẹ̀ ń sọ pé ó tọ́ láti fi mí ṣẹlẹ́yà,
6 Nígbà náà, kí ẹ mọ̀ pé Ọlọ́run ló ṣì mí lọ́nà, Ó sì ti fi àwọ̀n tó fi ń dọdẹ mú mi.
7 Wò ó! Mò ń ké ṣáá pé, ‘Ìwà ipá!’ àmọ́ kò sẹ́ni tó dáhùn; Mò ń kígbe ṣáá pé mo nílò ìrànlọ́wọ́, àmọ́ kò sí ìdájọ́ òdodo.
8 Ó ti fi ògiri olókùúta dí ọ̀nà mi, mi ò sì lè kọjá; Ó ti fi òkùnkùn bo àwọn òpópónà mi.
9 Ó ti bọ́ ògo mi kúrò lára mi, Ó sì ti ṣí adé kúrò lórí mi.
10 Ó wó mi lulẹ̀ yí ká títí mo fi ṣègbé; Ó sì fa ìrètí mi tu bí igi.
11 Ó bínú sí mi gidigidi, Ó sì kà mí sí ọ̀tá rẹ̀.
12 Àwọn ọmọ ogun rẹ̀ kóra jọ, wọ́n sì gbéjà kò mí, Wọ́n pàgọ́ yí ibùdó mi ká.
13 Ó ti lé àwọn arákùnrin mi jìnnà réré sí mi, Àwọn tó sì mọ̀ mí ti kúrò lọ́dọ̀ mi.
14 Àwọn ọ̀rẹ́ mi tímọ́tímọ́ ti lọ, Àwọn tí mo sì mọ̀ dáadáa ti gbàgbé mi.
15 Mo ti di àjèjì sí àwọn àlejò inú ilé mi àti àwọn ẹrúbìnrin mi; Ọmọ ilẹ̀ òkèèrè ni mo jẹ́ lójú wọn.
16 Mo pe ìránṣẹ́ mi, àmọ́ kò dáhùn; Ẹnu mi ni mo fi bẹ̀ ẹ́ pé kó ṣàánú mi.
17 Kódà ìyàwó mi ti kórìíra èémí mi gidigidi, Mo sì ti di òórùn burúkú sí àwọn arákùnrin mi.
18 Àwọn ọmọdé pàápàá fojú àbùkù wò mí; Tí mo bá dìde, wọ́n á bẹ̀rẹ̀ sí í fi mí ṣe yẹ̀yẹ́.
19 Gbogbo ọ̀rẹ́ mi tímọ́tímọ́ kórìíra mi, Àwọn tí mo sì nífẹ̀ẹ́ ti kẹ̀yìn sí mi.
20 Egungun mi lẹ̀ mọ́ awọ ara mi àti ẹran ara mi, Awọ eyín mi ni mo sì fi yè bọ́.
21 Ẹ ṣàánú mi, ẹ̀yin ọ̀rẹ́ mi, ẹ ṣàánú mi, Torí ọwọ́ Ọlọ́run fúnra rẹ̀ ti kàn mí.
22 Kí ló dé tí ẹ̀ ń ṣe inúnibíni sí mi bíi ti Ọlọ́run, Tí ẹ̀ ń gbéjà kò mí láìdáwọ́ dúró?
23 Ká ní wọ́n kọ ọ̀rọ̀ mi sílẹ̀ ni, Ká ní wọ́n lè kọ ọ́ sínú ìwé!
24 Ká ní wọ́n lè fi kálàmù irin àti òjé gbẹ́ ẹ Sára àpáta, kó lè wà níbẹ̀ títí láé!
25 Torí ó dá mi lójú pé olùràpadà mi wà láàyè; Ó máa wá tó bá yá, ó sì máa dìde lórí ayé.
26 Tí awọ ara mi bá ti ṣí kúrò, Tí mo ṣì ní ẹran lára, màá rí Ọlọ́run,
27 Ẹni tí màá rí fúnra mi, Ẹni tí màá fi ojú ara mi rí, kì í ṣe ojú ẹlòmíì. Àmọ́ nínú lọ́hùn-ún, ó ti sú mi pátápátá!
28 Torí ẹ sọ pé, ‘Báwo la ṣe ń ṣe inúnibíni sí i?’ Nígbà tó jẹ́ pé èmi ni orísun ìṣòro náà.
29 Kí ẹ̀yin fúnra yín bẹ̀rù idà, Torí idà ń mú ìyà ẹ̀ṣẹ̀ wá; Ó yẹ kí ẹ mọ̀ pé adájọ́ wà.”
20 Sófárì ọmọ Náámà fèsì pé:
2 “Ìdí nìyí tí àwọn èrò tó ń dà mí láàmú fi mú kí n fèsì, Nítorí ìdààmú tó bá mi.
3 Mo ti gbọ́ ìbáwí tí o fi bú mi; Òye mi sì mú kí n fèsì.
4 Ó dájú pé o gbọ́dọ̀ ti mọ èyí tipẹ́, Torí ó ti wà bẹ́ẹ̀ látìgbà tí èèyàn ti wà ní ayé,
5 Pé igbe ayọ̀ ẹni burúkú kì í pẹ́ Àti pé ìgbà díẹ̀ ni inú ẹni tí kò mọ Ọlọ́run fi máa ń dùn.
6 Bí títóbi rẹ̀ tiẹ̀ ga dé ọ̀run, Tí orí rẹ̀ sì kan sánmà,
7 Ó máa ṣègbé títí láé bí ìgbẹ́ òun fúnra rẹ̀; Àwọn tó ti ń rí i máa sọ pé, ‘Ibo ló wà?’
8 Ó máa fò lọ bí àlá, wọn ò sì ní rí i; A máa lé e lọ, bí ìran òru.
9 Ojú tó fìgbà kan rí i kò ní rí i mọ́, Àyè rẹ̀ ò sì ní rí i mọ́.
10 Àwọn ọmọ rẹ̀ máa wá ojúure lọ́dọ̀ aláìní, Ọwọ́ ara rẹ̀ sì máa dá ọrọ̀ rẹ̀ pa dà.
11 Okun ìgbà èwe kún inú àwọn egungun rẹ̀, Àmọ́, ó máa bá a dùbúlẹ̀ sínú erùpẹ̀ lásán.
12 Tí ohun tó burú bá dùn lẹ́nu rẹ̀, Tó bá fi pa mọ́ sábẹ́ ahọ́n rẹ̀,
13 Tó bá ń gbádùn rẹ̀, tí kò sì gbé e mì, Àmọ́ tó ṣì fi í sẹ́nu,
14 Oúnjẹ rẹ̀ máa kan nínú rẹ̀; Ó máa dà bí oró ṣèbé nínú rẹ̀.
15 Ó ti gbé ọrọ̀ mì, àmọ́ ó máa pọ̀ ọ́; Ọlọ́run máa kó o jáde nínú ikùn rẹ̀.
16 Ó máa fa oró ṣèbé mu; Eyín paramọ́lẹ̀ máa pa á.
17 Kò ní rí odò tó ń ṣàn láé, Ọ̀gbàrá oyin àti bọ́tà.
18 Ó máa dá ẹrù rẹ̀ pa dà láìlò ó; Kò ní gbádùn ọrọ̀ tó bá rí látinú òwò rẹ̀.
19 Torí ó ti tẹ aláìní rẹ́, ó sì pa á tì; Ó ti gba ilé tí kò kọ́.
20 Àmọ́ kò ní ní àlàáfíà rárá nínú ara rẹ̀; Ọrọ̀ rẹ̀ kò ní gbà á sílẹ̀.
21 Ohunkóhun ò ní ṣẹ́ kù fún un láti jẹ; Ìdí nìyẹn tí aásìkí rẹ̀ kò fi ní tọ́jọ́.
22 Tí ọrọ̀ rẹ̀ bá pọ̀ dé ẹ̀kúnrẹ́rẹ́, àníyàn máa gbà á lọ́kàn; Gbogbo agbára ni àjálù máa fi kọ lù ú.
23 Bó ṣe ń fi nǹkan síkùn, Ọlọ́run máa bínú sí i gidigidi, Ó máa rọ̀jò rẹ̀ lé e lórí wọnú ìfun rẹ̀.
24 Tó bá ń sá fún àwọn ohun ìjà irin, Àwọn ọfà tí wọ́n fi ọrun bàbà ta máa gún un.
25 Ó fa ọfà kan yọ láti ẹ̀yìn rẹ̀, Ohun ìjà tó ń dán yinrin látinú òróòro rẹ̀, Jìnnìjìnnì sì bò ó.
26 Òkùnkùn biribiri ń dúró de àwọn ìṣúra rẹ̀; Iná tí ẹnì kankan ò fẹ́ atẹ́gùn sí máa jẹ ẹ́ run; Àjálù máa bá ẹnikẹ́ni tó bá ṣẹ́ kù nínú àgọ́ rẹ̀.
27 Ọ̀run máa tú ẹ̀ṣẹ̀ rẹ̀ síta; Ayé máa dìde sí i.
28 Àkúnya omi máa gbé ilé rẹ̀ lọ; Ọ̀gbàrá máa pọ̀ gan-an ní ọjọ́ ìbínú Ọlọ́run.
29 Èyí ni ìpín ẹni burúkú látọ̀dọ̀ Ọlọ́run, Ogún tí Ọlọ́run ti pín fún un.”
21 Jóòbù fèsì pé:
2 “Ẹ fara balẹ̀ fetí sí ọ̀rọ̀ mi; Kí èyí jẹ́ ohun tí ẹ fi máa tù mí nínú.
3 Ẹ gba tèmi rò tí mo bá ń sọ̀rọ̀; Tí mo bá sọ̀rọ̀ tán, ẹ lè wá fi mí ṣe yẹ̀yẹ́.
4 Ṣé èèyàn kan ni mò ń ṣàròyé fún ni? Tó bá rí bẹ́ẹ̀, ṣé mo máa lè ní sùúrù?
5 Ẹ wò mí, kí ẹnu sì yà yín; Ẹ fi ọwọ́ bo ẹnu yín.
6 Tí mo bá ń rò ó, ọkàn mi kì í balẹ̀, Gbogbo ara mi sì ń gbọ̀n rìrì.
7 Kí ló dé tí àwọn ẹni burúkú ṣì fi wà láàyè, Tí wọ́n ń darúgbó, tí wọ́n sì ń di ọlọ́rọ̀?
8 Gbogbo ìgbà ni àwọn ọmọ wọn ń wà lọ́dọ̀ wọn, Wọ́n sì ń rí àtọmọdọ́mọ wọn.
9 Ààbò wà lórí ilé wọn, wọn ò bẹ̀rù rárá, Ọlọ́run ò sì fi ọ̀pá rẹ̀ jẹ wọ́n níyà.
10 Akọ màlúù wọn ń gùn, kì í sì í tàsé; Abo màlúù wọn ń bímọ, oyún ò sì bà jẹ́ lára wọn.
11 Àwọn ọmọkùnrin wọn ń sáré jáde bí agbo ẹran, Àwọn ọmọ wọn sì ń ta pọ́n-ún pọ́n-ún.
12 Wọ́n ń lo ìlù tanboríìnì àti háàpù bí wọ́n ṣe ń kọrin, Ìró fèrè sì ń múnú wọn dùn.
13 Ọkàn wọn balẹ̀ bí wọ́n ṣe ń lo ọjọ́ ayé wọn, Wọ́n sì lọ sínú Isà Òkú ní àlàáfíà.
14 Àmọ́ wọ́n sọ fún Ọlọ́run tòótọ́ pé, ‘Fi wá sílẹ̀! Kò wù wá pé ká mọ àwọn ọ̀nà rẹ.
15 Ta ni Olódùmarè, tí a fi máa sìn ín? Èrè wo la máa rí tí a bá mọ̀ ọ́n?’
16 Àmọ́ mo mọ̀ pé agbára wọn kọ́ ló mú wọn láásìkí. Èrò àwọn ẹni burúkú jìnnà sí mi.
17 Ìgbà mélòó là ń fẹ́ fìtílà àwọn ẹni burúkú pa? Ìgbà mélòó ni àjálù ń dé bá wọn? Ìgbà mélòó ni Ọlọ́run ń fi ìbínú pa wọ́n run?
18 Ṣé wọ́n dà bíi pòròpórò rí níwájú atẹ́gùn Àti bí ìyàngbò tí ìjì gbé lọ?
19 Ọlọ́run máa fi ìyà èèyàn pa mọ́ de àwọn ọmọ rẹ̀; Àmọ́ kí Ọlọ́run san án lẹ́san, kó bàa lè mọ̀ ọ́n.
20 Kó fi ojú ara rẹ̀ rí ìparun rẹ̀, Kí òun fúnra rẹ̀ sì mu nínú ìbínú Olódùmarè.
21 Torí kí ló ṣe ń ronú ohun tó máa ṣẹlẹ̀ sí ilé rẹ̀ lẹ́yìn rẹ̀, Tí a bá gé iye oṣù rẹ̀ kúrú?
22 Ṣé ẹnì kankan lè kọ́ Ọlọ́run ní ohunkóhun, Nígbà tó jẹ́ pé Òun ló ń dá ẹjọ́ àwọn ẹni gíga jù pàápàá?
23 Ẹnì kan kú nígbà tó ṣì lókun, Nígbà tí ara tù ú gan-an, tí ọkàn rẹ̀ sì balẹ̀,
24 Nígbà tí ọ̀rá kún itan rẹ̀, Tí egungun rẹ̀ sì le.
25 Àmọ́ ẹlòmíì kú nínú ìbànújẹ́, Láì gbádùn ohun rere kankan rí.
26 Wọ́n jọ máa dùbúlẹ̀ sínú erùpẹ̀ ni, Ìdin sì máa bo àwọn méjèèjì.
27 Ẹ wò ó! Mo mọ ohun tí ẹ̀ ń rò gangan Àti àwọn ohun tí ẹ̀ ń gbèrò láti fi ṣe mí níkà.
28 Torí ẹ sọ pé, ‘Ibo ni ilé ẹni tó gbajúmọ̀ wà, Ibo sì ni àgọ́ tí ẹni burúkú gbé wà?’
29 Ṣebí ẹ ti béèrè ọ̀rọ̀ lọ́wọ́ àwọn arìnrìn-àjò? Ṣebí ẹ̀ ń fara balẹ̀ wo àwọn ohun tí wọ́n rí,
30 Pé à ń dá ẹni ibi sí ní ọjọ́ àjálù, A sì ń gbà á sílẹ̀ ní ọjọ́ ìbínú?
31 Ta ló máa kò ó lójú nípa ọ̀nà rẹ̀, Ta ló sì máa san án lẹ́san ohun tó ṣe?
32 Tí wọ́n bá gbé e lọ sí itẹ́ òkú, Wọ́n máa ṣọ́ ibojì rẹ̀.
33 Iyẹ̀pẹ̀ tó ṣù pọ̀ ní àfonífojì máa dùn mọ́ ọn lẹ́nu, Gbogbo aráyé sì ń tẹ̀ lé e, Bí àìmọye tó ṣáájú rẹ̀.
34 Kí ló dé tí ẹ wá ń fún mi ní ìtùnú tí kò nítumọ̀? Ẹ̀tàn ni gbogbo ìdáhùn yín!”
22 Élífásì ará Témánì fèsì pé:
2 “Ṣé èèyàn wúlò fún Ọlọ́run? Ṣé ẹni tó ní ìjìnlẹ̀ òye lè ṣe é láǹfààní?
3 Tí o bá jẹ́ olódodo, kí ló kan Olódùmarè, Àbí ó jèrè kankan torí pé o rìn ní ọ̀nà ìwà títọ́?
4 Ṣé ó máa fìyà jẹ ọ́, Kó sì bá ọ ṣe ẹjọ́ torí pé o bẹ̀rù rẹ̀?
5 Ṣé kì í ṣe torí pé ìwà burúkú rẹ pọ̀ jù ni, Tí àwọn ẹ̀ṣẹ̀ rẹ ò sì lópin?
6 Torí o gba ohun ìdúró lọ́wọ́ àwọn arákùnrin rẹ láìnídìí, O sì bọ́ aṣọ lára àwọn èèyàn, o wá fi wọ́n sílẹ̀ ní ìhòòhò.
7 O ò fún ẹni tó ti rẹ̀ lómi mu, O ò sì fún ẹni tí ebi ń pa lóúnjẹ.
8 Alágbára ọkùnrin  ló ni ilẹ̀, Ẹni tó rí ojúure sì ń gbé ibẹ̀.
9 Àmọ́, o ní kí àwọn opó máa lọ lọ́wọ́ òfo, O sì ṣẹ́ apá àwọn ọmọ aláìníbaba.
10 Ìdí nìyẹn tí pańpẹ́ fi yí ọ ká, Tí jìnnìjìnnì sì ṣàdédé bá ọ;
11 Ìdí nìyẹn tí òkùnkùn fi bò ọ́ débi pé o ò lè ríran, Tí àkúnya omi sì bò ọ́ mọ́lẹ̀.
12 Ṣebí Ọlọ́run wà lókè nínú ọ̀run? Tún wo bí gbogbo ìràwọ̀ ṣe ga tó.
13 Àmọ́, o sọ pé: ‘Kí ni Ọlọ́run tiẹ̀ mọ̀? Ṣé ó lè ṣèdájọ́ látinú ìṣúdùdù tó kàmàmà?
14 Àwọsánmà bò ó lójú, kò jẹ́ kó ríran, Ó sì ń rìn kiri ní ìsálú ọ̀run.’
15 Ṣé o máa gba ọ̀nà àtijọ́ Tí àwọn èèyàn burúkú rìn,
16 Àwọn èèyàn tí a yára mú lọ, kí àkókò wọn tó pé, Tí àkúnya omi gbé ìpìlẹ̀ wọn lọ?
17 Wọ́n ń sọ fún Ọlọ́run tòótọ́ pé: ‘Fi wá sílẹ̀!’ Àti pé, ‘Kí ni Olódùmarè lè ṣe fún wa?’
18 Síbẹ̀, òun ni Ó fi ohun rere kún àwọn ilé wọn. (Irú èrò burúkú bẹ́ẹ̀ jìnnà sí tèmi.)
19 Olódodo máa rí èyí, á sì yọ̀, Aláìmọwọ́-mẹsẹ̀ máa fi wọ́n ṣe yẹ̀yẹ́, á sì sọ pé:
20 ‘Àwọn ọ̀tá wa ti pa run, Iná sì máa jó ohun tó bá ṣẹ́ kù lára wọn.’
21 Wá mọ̀ Ọ́n, wàá sì ní àlàáfíà; Ohun rere á wá máa ṣẹlẹ̀ sí ọ.
22 Gba òfin láti ẹnu rẹ̀, Kí o sì fi ọ̀rọ̀ rẹ̀ sínú ọkàn rẹ.
23 Tí o bá pa dà sọ́dọ̀ Olódùmarè, wàá pa dà sí àyè rẹ; Tí o bá mú àìṣòdodo kúrò ní àgọ́ rẹ,
24 Tí o bá ju wúrà rẹ sínú iyẹ̀pẹ̀, Tí o sì ju wúrà Ófírì sínú àwọn àfonífojì àárín àpáta,
25 Olódùmarè á wá di wúrà rẹ, Ó sì máa di fàdákà rẹ tó dáa jù.
26 Ìgbà yẹn ni Olódùmarè máa múnú rẹ dùn, Wàá sì yíjú sí Ọlọ́run lókè.
27 O máa bẹ̀ ẹ́, ó sì máa gbọ́ ọ; Wàá sì san àwọn ẹ̀jẹ́ rẹ.
28 Ohunkóhun tí o bá pinnu pé o fẹ́ ṣe máa yọrí sí rere, Ìmọ́lẹ̀ sì máa tàn sí ọ̀nà rẹ.
29 Torí ó máa rẹ̀ ọ́ wálẹ̀ tí o bá fi ìgbéraga sọ̀rọ̀, Àmọ́ ó máa gba onírẹ̀lẹ̀ là.
30 Ó máa gba àwọn aláìṣẹ̀; Torí náà, ó dájú pé tí ọwọ́ rẹ bá mọ́, ó máa gbà ọ́ sílẹ̀.”
23 Jóòbù fèsì pé:
2 “Àní lónìí, màá fi orí kunkun ṣàròyé; Okun mi ti tán torí ẹ̀dùn ọkàn mi.
3 Ká ní mo mọ ibi tí mo ti lè rí Ọlọ́run ni! Ǹ bá lọ sí ibùgbé rẹ̀.
4 Màá ro ẹjọ́ mi níwájú rẹ̀, Màá sì fi gbogbo ẹnu mi gbèjà ara mi;
5 Màá fetí sí ìdáhùn tó bá fún mi, Màá sì fọkàn sí ohun tó bá sọ fún mi.
6 Ṣé ó máa fi agbára ńlá rẹ̀ bá mi jà? Rárá, ó dájú pé ó máa gbọ́ mi.
7 Ibẹ̀ ni òun àti olóòótọ́ ti máa lè yanjú ọ̀rọ̀, Adájọ́ mi sì máa dá mi láre títí láé.
8 Àmọ́ tí mo bá lọ sí ìlà oòrùn, kò sí níbẹ̀; Mo pa dà, mi ò sì rí i.
9 Nígbà tó ń ṣiṣẹ́ lápá òsì, mi ò lè rí i; Ó wá yí sí apá ọ̀tún, síbẹ̀ mi ò rí i.
10 Àmọ́, ó mọ ọ̀nà tí mo gbà. Lẹ́yìn tó bá dán mi wò, màá wá dà bíi wúrà tí wọ́n yọ́ mọ́.
11 Ẹsẹ̀ mi tẹ̀ lé àwọn ìṣísẹ̀ rẹ̀ pẹ́kípẹ́kí; Mò ń rìn ní ọ̀nà rẹ̀ ṣáá, mi ò sì yà kúrò níbẹ̀.
12 Mi ò pa àṣẹ ẹnu rẹ̀ tì. Mò ń pa àwọn ọ̀rọ̀ rẹ̀ mọ́ ju ohun tó béèrè lọ́wọ́ mi pàápàá.
13 Tó bá ti pinnu, ta ló lè dá a dúró? Tó bá fẹ́ ṣe ohun kan, ó máa ṣe é.
14 Torí ó máa ṣe gbogbo ohun tó ti pinnu nípa mi, Irú nǹkan wọ̀nyí sì pọ̀ lọ́dọ̀ rẹ̀.
15 Ìdí nìyẹn tí ọkàn mi ò fi balẹ̀ nítorí rẹ̀; Tí mo bá ronú nípa rẹ̀, ẹ̀rù á túbọ̀ bà mí.
16 Ọlọ́run ti sọ mí di ojo, Olódùmarè sì ti mú kí ẹ̀rù bà mí.
17 Àmọ́ òkùnkùn ò tíì pa mí lẹ́nu mọ́, Ìṣúdùdù tó bò mí lójú kò sì tíì ṣe bẹ́ẹ̀.
24 “Kí ló dé tí Olódùmarè ò yan àkókò? Kí ló dé tí àwọn tó mọ̀ ọ́n kò rí ọjọ́ rẹ̀?
2 Àwọn èèyàn ń sún ààlà; Wọ́n ń jí àwọn agbo ẹran gbé lọ sí ibi ìjẹko wọn.
3 Wọ́n ń lé kẹ́tẹ́kẹ́tẹ́ àwọn ọmọ aláìníbaba dà nù, Wọ́n sì ń gba akọ màlúù opó láti fi ṣe ìdúró.
4 Wọ́n ń fipá lé àwọn aláìní kúrò lọ́nà; Àfi kí àwọn tí kò ní olùrànlọ́wọ́ láyé sá pa mọ́ fún wọn.
5 Àwọn aláìní ń wá oúnjẹ kiri bíi kẹ́tẹ́kẹ́tẹ́ igbó nínú aginjù; Wọ́n ń wá oúnjẹ kiri fún àwọn ọmọ wọn nínú aṣálẹ̀.
6 Àfi kí wọ́n kórè nínú oko ẹlòmíì, Kí wọ́n sì pèéṣẹ́ nínú ọgbà àjàrà ẹni burúkú.
7 Ìhòòhò ni wọ́n ń sùn mọ́jú, wọn ò ní aṣọ; Wọn ò rí nǹkan kan fi bora nígbà òtútù.
8 Òjò orí òkè mú kí wọ́n rin gbingbin; Wọ́n rọ̀ mọ́ àpáta torí wọn ò ríbi forí pa mọ́ sí.
9 Wọ́n já ọmọ aláìníbaba gbà lẹ́nu ọmú; Wọ́n sì gba aṣọ aláìní láti fi ṣe ìdúró,
10 Wọ́n fipá mú kí wọ́n máa rìn kiri ní ìhòòhò, láìwọ aṣọ, Ebi sì ń pa wọ́n, bí wọ́n ṣe gbé àwọn ìtí ọkà.
11 Wọ́n ń ṣiṣẹ́ kára láàárín àwọn ògiri ilẹ̀ onípele nínú ooru ọ̀sán gangan; Wọ́n ń tẹ àjàrà níbi tí wọ́n ti ń fún wáìnì, síbẹ̀ òùngbẹ ń gbẹ wọ́n.
12 Àwọn tó ń kú lọ ń kérora nínú ìlú; Àwọn tó fara pa gan-an ń kígbe fún ìrànlọ́wọ́, Àmọ́ Ọlọ́run ò ka èyí sí àìdáa.
13 Àwọn kan wà tí wọ́n ṣọ̀tẹ̀ sí ìmọ́lẹ̀; Wọn ò mọ àwọn ọ̀nà rẹ̀, Wọn kì í sì í tẹ̀ lé àwọn òpópónà rẹ̀.
14 Apààyàn dìde ní ojúmọmọ; Ó pa ẹni tí kò ní olùrànlọ́wọ́ àti aláìní, Ó sì ń jalè ní òru.
15 Ojú alágbèrè ń dúró de ìrọ̀lẹ́, Ó ń sọ pé, ‘Kò sẹ́ni tó máa rí mi!’ Ó sì ń bo ojú rẹ̀.
16 Wọ́n ń fọ́ ilé nínú òkùnkùn; Wọ́n ń ti ara wọn mọ́lé ní ọ̀sán. Àjèjì ni wọ́n sí ìmọ́lẹ̀.
17 Torí bákan náà ni àárọ̀ àti òkùnkùn biribiri rí fún wọn; Wọ́n mọ àwọn ohun tó ń dẹ́rù bani nínú òkùnkùn biribiri.
18 Àmọ́ omi yára gbé wọn lọ. Ègún máa wà lórí ilẹ̀ wọn. Wọn ò ní pa dà sí àwọn ọgbà àjàrà wọn.
19 Bí ọ̀gbẹlẹ̀ àti ooru ṣe ń mú kí yìnyín yọ́ kó sì gbẹ, Bẹ́ẹ̀ ni Isà Òkú ń mú àwọn tó dẹ́ṣẹ̀ lọ!
20 Ìyá rẹ̀ máa gbàgbé rẹ̀; ìdin máa fi ṣe oúnjẹ. Wọn ò ní rántí rẹ̀ mọ́. A sì máa ṣẹ́ àìṣòdodo bí igi.
21 Ó ń rẹ́ àwọn àgàn jẹ, Ó sì ń ni opó lára.
22 Ọlọ́run máa fi okun rẹ̀ mú àwọn alágbára kúrò; Bí wọ́n tiẹ̀ dìde, kò dájú pé wọ́n á ní ìyè.
23 Ọlọ́run jẹ́ kí wọ́n dá ara wọn lójú, kí ọkàn wọn sì balẹ̀, Àmọ́ ojú rẹ̀ tó gbogbo ohun tí wọ́n ń ṣe.
24 A gbé wọn ga fúngbà díẹ̀, lẹ́yìn náà, wọn ò sí mọ́. A rẹ̀ wọ́n sílẹ̀, a sì kó wọn jọ bíi gbogbo èèyàn yòókù; A gé wọn kúrò bí orí ọkà.
25 Ta ló wá lè mú mi ní onírọ́, Tàbí kó sọ pé ọ̀rọ̀ mi kì í ṣòótọ́?”
25 Bílídádì ọmọ Ṣúáhì fèsì pé:
2 “Tirẹ̀ ni àkóso àti agbára tó ń bani lẹ́rù; Ó ń mú kí àlàáfíà jọba ní ọ̀run.
3 Ṣé àwọn ọmọ ogun rẹ̀ ṣeé kà? Ta ni ìmọ́lẹ̀ rẹ̀ kì í tàn sí?
4 Báwo wá ni ẹni kíkú ṣe lè jẹ́ olódodo níwájú Ọlọ́run, Àbí báwo ni ẹni tí obìnrin bí ṣe lè jẹ́ aláìṣẹ̀?
5 Òṣùpá pàápàá kò mọ́lẹ̀, Àwọn ìràwọ̀ ò sì mọ́ lójú rẹ̀,
6 Ká má ṣẹ̀ṣẹ̀ wá sọ ti ẹni kíkú, tó jẹ́ ìdin Àti ọmọ èèyàn, tó jẹ́ kòkòrò mùkúlú!”
26 Jóòbù wá fèsì pé:
2 “Wo bí o ṣe ran ẹni tí kò lágbára lọ́wọ́! Wo bí o ṣe gba apá tí kò lókun là!
3 Wo ìmọ̀ràn tó dáa gan-an tí o fún ẹni tí kò gbọ́n! Wo bí o ṣe fi ọgbọ́n rẹ tó gbéṣẹ́ hàn ní fàlàlà!
4 Ta lò ń gbìyànjú láti bá sọ̀rọ̀, Ta ló sì mí sí ọ tí o fi ń sọ àwọn nǹkan bẹ́ẹ̀?
5 Jìnnìjìnnì bá àwọn tí ikú ti pa; Wọ́n tiẹ̀ tún rẹlẹ̀ ju omi àtàwọn tó ń gbénú wọn.
6 Ìhòòhò ni Isà Òkú wà níwájú Ọlọ́run, Ibi ìparun sì wà láìfi ohunkóhun bò ó.
7 Ó na òfúrufú apá àríwá sórí ibi tó ṣófo, Ó fi ayé rọ̀ sórí òfo;
8 Ó wé omi mọ́ inú àwọsánmà rẹ̀, Débi pé àwọsánmà ò bẹ́, bí wọ́n tiẹ̀ wúwo;
9 Ó bo ìtẹ́ rẹ̀ ká má bàa rí i, Ó na sánmà rẹ̀ bò ó.
10 Ó pààlà sójú òfúrufú àti omi; Ó fi ààlà sáàárín ìmọ́lẹ̀ àti òkùnkùn.
11 Àní àwọn òpó ọ̀run mì tìtì; Ìbáwí rẹ̀ mú wọn wárìrì.
12 Ó fi agbára rẹ̀ ru òkun sókè, Ó sì fi òye rẹ̀ fọ́ ẹran ńlá inú òkun sí wẹ́wẹ́.
13 Ó fi èémí rẹ̀ mú kí ojú ọ̀run mọ́ lóló; Ọwọ́ rẹ̀ ń gún ejò tó ń yọ́ bọ́rọ́.
14 Wò ó! Bíńtín lèyí jẹ́ lára àwọn ọ̀nà rẹ̀; Ọ̀rọ̀ kẹ́lẹ́kẹ́lẹ́ lásán ló ta sí wa létí nípa rẹ̀! Ta ló wá lè lóye ààrá ńlá rẹ̀?”
27 Jóòbù ń bá ọ̀rọ̀ rẹ̀ lọ, ó ní:
2 “Bó ṣe dájú pé Ọlọ́run wà láàyè, ẹni tó fi ìdájọ́ òdodo dù mí Àti bí Olódùmarè ti wà, ẹni tó mú kí n banú jẹ́,
3 Tí èémí mi bá ṣì wà nínú mi, Tí ẹ̀mí látọ̀dọ̀ Ọlọ́run sì wà nínú ihò imú mi,
4 Ètè mi ò ní sọ̀rọ̀ àìṣòdodo; Ahọ́n mi ò sì ní sọ ọ̀rọ̀ ẹ̀tàn!
5 Kò ṣeé gbọ́ pé kí n pe ẹ̀yin ọkùnrin yìí ní olódodo! Títí màá fi kú, mi ò ní fi ìwà títọ́ mi sílẹ̀!
6 Màá rọ̀ mọ́ òdodo mi, mi ò sì ní jẹ́ kó lọ; Ọkàn mi ò ní dá mi lẹ́bi tí mo bá ṣì wà láàyè.
7 Kó rí fún ọ̀tá mi bí ẹni burúkú, Àwọn tó ń gbógun tì mí, bí aláìṣòdodo.
8 Torí ìrètí wo ni ẹni tí kò mọ Ọlọ́run ní tó bá pa run, Tí Ọlọ́run bá gba ẹ̀mí rẹ̀?
9 Ṣé Ọlọ́run máa gbọ́ igbe rẹ̀, Tí wàhálà bá dé bá a?
10 Àbí inú rẹ̀ á máa dùn nínú Olódùmarè? Ṣé á máa ké pe Ọlọ́run nígbà gbogbo?
11 Màá kọ́ yín nípa agbára Ọlọ́run; Mi ò ní fi nǹkan kan pa mọ́ nípa Olódùmarè.
12 Ẹ wò ó! Tó bá jẹ́ pé gbogbo yín ti rí ìran, Kí ló dé tí ọ̀rọ̀ yín kò nítumọ̀ rárá?
13 Èyí ni ìpín èèyàn burúkú látọ̀dọ̀ Ọlọ́run, Ogún tí àwọn oníwà ìkà gbà látọ̀dọ̀ Olódùmarè.
14 Tí àwọn ọmọ rẹ̀ bá pọ̀, wọ́n á fi idà pa wọ́n, Àwọn àtọmọdọ́mọ rẹ̀ ò sì ní ní oúnjẹ tó máa tó wọn.
15 Àjàkálẹ̀ àrùn ló máa sin àwọn tó bá gbẹ̀yìn rẹ̀, Àwọn opó wọn ò sì ní sunkún nítorí wọn.
16 Tó bá tiẹ̀ to fàdákà jọ pelemọ bí erùpẹ̀, Tó sì kó aṣọ olówó ńlá jọ bí amọ̀,
17 Bó tiẹ̀ kó o jọ, Olódodo ló máa wọ̀ ọ́, Aláìṣẹ̀ sì máa pín fàdákà rẹ̀.
18 Ilé tó kọ́ kò lágbára, ó dà bí ilé òólá, Bí àtíbàbà tí ẹ̀ṣọ́ ṣe.
19 Ó máa lọ́rọ̀ nígbà tó bá dùbúlẹ̀, àmọ́ kò ní kó nǹkan kan jọ; Nígbà tó bá la ojú rẹ̀, kò ní sí nǹkan kan níbẹ̀.
20 Ìbẹ̀rù bò ó bí àkúnya omi; Ìjì gbé e lọ ní òru.
21 Atẹ́gùn ìlà oòrùn máa gbé e lọ, kò sì ní sí mọ́; Ó gbá a lọ kúrò ní àyè rẹ̀.
22 Ó máa kọ lù ú, kò sì ní ṣàánú rẹ̀ Bó ṣe ń gbìyànjú gbogbo ọ̀nà láti sá lọ kúrò lọ́wọ́ agbára rẹ̀.
23 Ó pàtẹ́wọ́ sí i, Ó sì súfèé sí i láti àyè rẹ̀.
28 “Ibì kan wà tí wọ́n ti lè wa fàdákà, Ibì kan sì wà tí wúrà tí wọ́n yọ́ mọ́ wà;
2 Inú ilẹ̀ ni wọ́n ti ń mú irin, Inú àpáta sì ni wọ́n ti ń yọ́ bàbà.
3 Èèyàn ń borí òkùnkùn; Ó ń wá ibi gbogbo nínú ìṣúdùdù àti òkùnkùn, Ó ń wá òkúta iyebíye.
4 Ó gbẹ́ ihò jìnnà sí ibi tí àwọn èèyàn ń gbé, Láwọn ibi tí wọ́n ti gbàgbé, tó jìnnà síbi táwọn èèyàn ń gbà kọjá; Àwọn èèyàn kan sọ̀ kalẹ̀, wọ́n sì rọ̀ dirodiro.
5 Oúnjẹ ń hù lórí ilẹ̀; Àmọ́ nísàlẹ̀, nǹkan ń dà rú, bí ìgbà tí iná ń jó.
6 Sàfáyà wà nínú òkúta níbẹ̀, Wúrà sì wà nínú iyẹ̀pẹ̀.
7 Kò sí ẹyẹ aṣọdẹ tó mọ ọ̀nà débẹ̀; Ojú àwòdì dúdú kò rí i.
8 Àwọn ẹranko ńlá ò tẹ̀ ẹ́ mọ́lẹ̀ rí; Ọmọ kìnnìún ò rìn kiri níbẹ̀.
9 Èèyàn fi ọwọ́ rẹ̀ lu akọ òkúta; Ó dojú àwọn òkè dé níbi ìpìlẹ̀ wọn.
10 Ó la ọ̀nà sínú àpáta fún omi; Ojú rẹ̀ ń rí gbogbo ohun tó ṣeyebíye.
11 Ó ń sé àwọn orísun odò, Ó sì ń mú àwọn ohun tó pa mọ́ wá sínú ìmọ́lẹ̀.
12 Àmọ́ ibo la ti lè rí ọgbọ́n, Ibo sì ni orísun òye?
13 Kò sí èèyàn tó mọ bó ṣe níye lórí tó, A ò sì lè rí i ní ilẹ̀ alààyè.
14 Ibú omi sọ pé, ‘Kò sí nínú mi!’ Òkun sì sọ pé, ‘Kò sí lọ́dọ̀ mi!’
15 Kò ṣeé fi ògidì wúrà rà; A kò sì lè díwọ̀n fàdákà láti fi pààrọ̀ rẹ̀.
16 Kò ṣeé fi wúrà Ófírì rà, Kò sì ṣeé fi òkúta ónísì tó ṣọ̀wọ́n àti sàfáyà rà.
17 Wúrà àti gíláàsì kò ṣeé fi wé e; A kò lè fi ohun èlò èyíkéyìí tí wọ́n fi wúrà tó dáa ṣe pààrọ̀ rẹ̀.
18 A ò lè mẹ́nu kan iyùn àti òkúta kírísítálì, Torí ẹ̀kún àpò ọgbọ́n níye lórí ju àpò tí péálì kún inú rẹ̀.
19 Tópásì  ti Kúṣì kò ṣeé fi wé e; Ògidì wúrà pàápàá kò lè rà á.
20 Àmọ́ ibo ni ọgbọ́n ti wá, Ibo sì ni orísun òye?
21 Ó ti fara sin kúrò lójú gbogbo ohun alààyè, Ó sì pa mọ́ fún àwọn ẹyẹ ojú ọ̀run.
22 Ìparun àti ikú sọ pé, ‘Ìròyìn rẹ̀ nìkan ló dé etí wa.’
23 Ọlọ́run mọ bí a ṣe lè rí i; Òun nìkan ló mọ ibi tó ń gbé,
24 Torí ó ń wo ayé títí dé àwọn ìkángun rẹ̀, Ó sì ń rí gbogbo ohun tó wà lábẹ́ ọ̀run.
25 Nígbà tó fún afẹ́fẹ́ ní agbára, Tó sì díwọ̀n omi,
26 Nígbà tó gbé ìlànà kalẹ̀ fún òjò, Tó sì lànà fún ìjì tó ń sán ààrá nínú ìkùukùu,
27 Ó wá rí ọgbọ́n, ó sì ṣàlàyé rẹ̀; Ó fìdí rẹ̀ múlẹ̀, ó sì dán an wò.
28 Ó sì sọ fún èèyàn pé: ‘Wò ó! Ìbẹ̀rù Jèhófà ni ọgbọ́n, Yíyẹra fún ìwà burúkú sì ni òye.’”
29 Jóòbù ń bá ọ̀rọ̀ rẹ̀ lọ, ó ní:
2 “Ká sọ pé àwọn oṣù tó ti kọjá ni mo wà, Láwọn ọjọ́ tí Ọlọ́run ń ṣọ́ mi,
3 Nígbà tó mú kí fìtílà rẹ̀ tàn sí mi lórí, Nígbà tí mo fi ìmọ́lẹ̀ rẹ̀ rìn nínú òkùnkùn,
4 Nígbà tí mo ṣì lókun, Nígbà tí mo mọ bó ṣe ń rí kéèyàn jẹ́ ọ̀rẹ́ Ọlọ́run nínú àgọ́ mi,
5 Nígbà tí Olódùmarè ṣì wà pẹ̀lú mi, Nígbà tí àwọn ọmọ mi yí mi ká,
6 Nígbà tí bọ́tà bo àwọn ìṣísẹ̀ mi, Tí àwọn àpáta sì ń tú ìṣàn òróró jáde fún mi.
7 Nígbà tí mo ṣì máa ń jáde lọ sí ẹnubodè ìlú, Tí mo sì máa ń jókòó sí ojúde ìlú,
8 Àwọn ọ̀dọ́kùnrin máa rí mi, wọ́n á sì yà sẹ́gbẹ̀ẹ́, Àwọn àgbà ọkùnrin pàápàá máa dìde, wọ́n á sì wà ní ìdúró.
9 Àwọn ìjòyè máa ń dákẹ́; Wọ́n á fi ọwọ́ bo ẹnu wọn.
10 Àwọn gbajúmọ̀ ọkùnrin panu mọ́; Ahọ́n wọn lẹ̀ mọ́ òkè ẹnu wọn.
11 Ẹnikẹ́ni tó bá gbọ́ mi máa ń sọ̀rọ̀ mi dáadáa, Àwọn tó sì rí mi máa ń ṣe ẹlẹ́rìí mi.
12 Torí mo máa ń gba aláìní tó ń kígbe fún ìrànlọ́wọ́ sílẹ̀, Pẹ̀lú ọmọ aláìníbaba àti ẹnikẹ́ni tí kò ní olùrànlọ́wọ́.
13 Ẹni tó ń kú lọ máa ń súre fún mi, Mo sì ń mú kí inú opó dùn.
14 Mo wọ òdodo bí aṣọ; Ìdájọ́ òdodo mi dà bí ẹ̀wù àti láwàní.
15 Mo di ojú fún afọ́jú Àti ẹsẹ̀ fún arọ.
16 Mo jẹ́ bàbá fún àwọn aláìní; Mo máa ń wádìí ẹjọ́ àwọn tí mi ò mọ̀.
17 Mo máa ń fọ́ páárì ẹ̀rẹ̀kẹ́ ẹni burúkú, Mo sì máa ń já ẹran gbà kúrò ní eyín rẹ̀.
18 Mo máa ń sọ pé, ‘Inú ilé mi ni màá kú sí, Ọjọ́ ayé mi á sì pọ̀ bí iyanrìn.
19 Màá ta gbòǹgbò wọnú omi, Ìrì á sì wà lórí àwọn ẹ̀ka mi mọ́jú.
20 Ògo mi ń di ọ̀tun ní gbogbo ìgbà, Màá sì máa ta ọfà ọwọ́ mi léraléra.’
21 Àwọn èèyàn máa ń fẹ́ gbọ́ mi, Wọ́n á dákẹ́, wọ́n á máa retí ìmọ̀ràn mi.
22 Tí mo bá ti sọ̀rọ̀, wọn kì í tún ní ohunkóhun láti sọ; Ọ̀rọ̀ mi máa ń rọra wọ̀ wọ́n létí.
23 Wọ́n ń dúró dè mí bí ẹni ń dúró de òjò; Wọ́n la ẹnu wọn sílẹ̀ gbayawu bíi fún òjò ìrúwé.
24 Nígbà tí mo rẹ́rìn-ín músẹ́ sí wọn, ó yà wọ́n lẹ́nu gan-an; Ìmọ́lẹ̀ ojú mi máa ń fi wọ́n lọ́kàn balẹ̀.
25 Mò ń darí wọn gẹ́gẹ́ bí olórí wọn, Mo sì ń gbé bí ọba láàárín àwọn ọmọ ogun rẹ̀, Bí ẹni tó ń tu àwọn tó ń ṣọ̀fọ̀ nínú.
30 “Wọ́n ti ń fi mí rẹ́rìn-ín báyìí, Àwọn ọkùnrin tí kò tó mi lọ́jọ́ orí, Àwọn tí mi ò lè gbà kí bàbá wọn Dúró lẹ́gbẹ̀ẹ́ àwọn ajá tó ń ṣọ́ agbo ẹran mi.
2 Àǹfààní wo ni agbára ọwọ́ wọn ṣe mí? Okun wọn ti ṣègbé.
3 Àìní àti ebi ti tán wọn lókun; Wọ́n ń họ ilẹ̀ gbígbẹ jẹ, Ilẹ̀ tó ti pa run, tó sì ti di ahoro.
4 Wọ́n ń kó ewé iyọ̀ jọ látinú igbó; Gbòǹgbò igi wíwẹ́ ni oúnjẹ wọn.
5 Wọ́n lé wọn kúrò ní ìlú; Àwọn èèyàn kígbe mọ́ wọn bí ẹni ń kígbe mọ́ olè.
6 Wọ́n ń gbé ní gẹ̀rẹ́gẹ̀rẹ́ àfonífojì tó jin kòtò, Nínú àwọn ihò inú ilẹ̀ àti inú àpáta.
7 Wọ́n ń ké jáde látinú igbó, Wọ́n sì kó ara wọn jọ sí àárín èsìsì.
8 A ti lé wọn kúrò ní ilẹ̀ náà, Bí àwọn ọmọ òpònú àti àwọn tí kò lórúkọ.
9 Àmọ́ wọ́n ń fi mí ṣe yẹ̀yẹ́ báyìí kódà nínú orin wọn; Mo ti di ẹni ẹ̀gàn lójú wọn.
10 Wọ́n kórìíra mi, wọ́n sì jìnnà sí mi; Ó yá wọn lára láti tutọ́ sí mi lójú.
11 Torí Ọlọ́run ti gba ohun ìjà mi, ó sì rẹ̀ mí sílẹ̀, Wọn ò kóra wọn níjàánu rárá níwájú mi.
12 Wọ́n dìde ní ọwọ́ ọ̀tún mi bí àwọn jàǹdùkú; Wọ́n mú kí n sá lọ, Wọ́n sì fi àwọn ohun ìdènà tó ń fa ìparun sí ojú ọ̀nà mi.
13 Wọ́n ya àwọn ọ̀nà mi lulẹ̀, Wọ́n sì mú kí àjálù tó dé bá mi le sí i, Láìsí ẹnikẹ́ni tó dá wọn dúró.
14 Wọ́n wá bí ẹni pé ihò tó fẹ̀ lára ògiri ni wọ́n gbà kọjá; Wọ́n ya wọlé nígbà ìṣòro.
15 Ìbẹ̀rù bò mí; Wọ́n lé iyì mi lọ bí atẹ́gùn, Ìgbàlà mi sì pòórá bí ìkùukùu.
16 Ní báyìí, ẹ̀mí mi ń lọ kúrò nínú mi; Àwọn ọjọ́ ìpọ́njú gbá mi mú.
17 Egungun ń ro mí gan-an ní òru, Ìrora tó ń já mi jẹ ò dáwọ́ dúró.
18 A fi agbára ńlá sọ ẹ̀wù mi di ìdàkudà; Ó ń fún mọ́ mi lọ́rùn bí ọrùn aṣọ mi.
19 Ọlọ́run ti jù mí sínú ẹrọ̀fọ̀; Ó ti mú kí n dà bí iyẹ̀pẹ̀ àti eérú.
20 Mo ké pè ọ́ pé kí o ràn mí lọ́wọ́, àmọ́ o ò dá mi lóhùn; Mo dìde dúró, àmọ́ ńṣe lo kàn ń wò mí.
21 O ṣe mí níkà, o sì kẹ̀yìn sí mi; O fi gbogbo agbára ọwọ́ rẹ gbéjà kò mí.
22 O gbé mi sókè, o sì fi atẹ́gùn gbé mi lọ; O wá ń fi ìjì jù mí kiri.
23 Torí mo mọ̀ pé wàá mú kí n kú, Kí n lọ sí ibi tí gbogbo alààyè á ti pàdé.
24 Àmọ́ kò sẹ́ni tó máa lu ẹni tí ìbànújẹ́ bá, Bó ṣe ń kígbe fún ìrànlọ́wọ́ nígbà tí àjálù bá a.
25 Ṣé mi ò sunkún torí àwọn tí ìṣòro dé bá? Ṣebí mo banú jẹ́ torí aláìní?
26 Bó tiẹ̀ jẹ́ pé ire ni mò ń retí, ibi ló ṣẹlẹ̀; Mo retí ìmọ́lẹ̀, àmọ́ òkùnkùn ló dé.
27 Inú mi tó ń dà rú kò dáwọ́ dúró; Ọjọ́ ìpọ́njú dé bá mi.
28 Mò ń rìn káàkiri nínú ìbànújẹ́; kò sí ìmọ́lẹ̀. Mo dìde nínú àpéjọ, mo sì kígbe fún ìrànlọ́wọ́.
29 Mo ti di arákùnrin àwọn ajáko Àti ọ̀rẹ́ àwọn abo ọmọ ògòǹgò.
30 Awọ ara mi ti dúdú, ó sì ti re dà nù; Ooru ti mú kí egungun mi gbóná.
31 Ọ̀fọ̀ nìkan ni háàpù mi wúlò fún, Igbe ẹkún sì ni fèrè mi wà fún.
31 “Mo ti bá ojú mi dá májẹ̀mú. Ṣé ó wá yẹ kí n máa tẹjú mọ́ wúńdíá?
2 Kí ló wá máa jẹ́ ìpín mi látọ̀dọ̀ Ọlọ́run lókè, Ogún wo ni màá gbà látọ̀dọ̀ Olódùmarè lókè?
3 Ṣebí jàǹbá ń dúró de ẹni burúkú, Àjálù sì ń dúró de àwọn aṣebi?
4 Ṣebí ó ń rí àwọn ọ̀nà mi, Tó sì ń ka gbogbo ìṣísẹ̀ mi?
5 Ṣé mo ti rìn nínú àìṣòótọ́ rí? Ṣé ẹsẹ̀ mi ti yára ṣe ẹ̀tàn ni?
6 Kí Ọlọ́run wọ̀n mí lórí òṣùwọ̀n tó péye; Ó máa wá mọ ìwà títọ́ mi.
7 Tí ẹsẹ̀ mi bá yà kúrò lọ́nà, Tàbí tí ọkàn mi bá tẹ̀ lé ojú mi, Tàbí tí ọwọ́ mi di aláìmọ́,
8 Kí n fún irúgbìn, kí ẹlòmíì sì jẹ ẹ́, Kí wọ́n sì fa ohun tí mo gbìn tu.
9 Tí ọkàn mi bá ti fà sí obìnrin kan, Tí mo sì lúgọ sẹ́nu ọ̀nà ọmọnìkejì mi,
10 Kí ìyàwó mi lọ ọkà fún ọkùnrin míì, Kí àwọn ọkùnrin míì sì bá a lò pọ̀.
11 Torí ìwà àìnítìjú nìyẹn, Ẹ̀ṣẹ̀ tí àwọn adájọ́ gbọ́dọ̀ torí ẹ̀ jẹni níyà.
12 Ó máa jẹ́ iná tó ń jẹ nǹkan run tó sì ń run nǹkan, Tó ń run gbòǹgbò èso mi látòkè délẹ̀  pàápàá.
13 Tí mi ò bá ka ẹ̀tọ́ àwọn ìránṣẹ́kùnrin tàbí ìránṣẹ́bìnrin mi sí, Nígbà tí wọ́n fẹ̀sùn kàn mí,
14 Kí ni mo lè ṣe tí Ọlọ́run bá kò mí lójú? Kí ni mo lè sọ tó bá béèrè ọ̀rọ̀ lọ́wọ́ mi?
15 Ṣebí Ẹni tó dá mi nínú ilé ọlẹ̀ ló dá àwọn náà? Ǹjẹ́ kì í ṣe Ẹnì kan náà ló mọ wá kí wọ́n tó bí wa?
16 Tí mo bá kọ̀ láti fún àwọn aláìní ní ohun tí wọ́n fẹ́, Tàbí tí mo mú kí opó ba ojú jẹ́;
17 Tí mo bá dá jẹ oúnjẹ mi, Tí mi ò fún àwọn ọmọ aláìlóbìí nínú rẹ̀;
18 (Torí láti ìgbà ọ̀dọ́ mi ni ọmọ aláìlóbìí ti wà lọ́dọ̀ mi bí ẹni pé èmi ni bàbá rẹ̀, Mo sì ń tọ́jú opó láti kékeré.)
19 Tí mo bá rí ẹnikẹ́ni tó ń ṣègbé torí kò ní aṣọ, Tàbí aláìní tí kò ní ohun tó máa fi bora;
20 Tí kò bá súre fún mi, Bó ṣe ń fi irun àgùntàn mi mú kí ara rẹ̀ móoru;
21 Tí mo bá fi ẹ̀ṣẹ́ mi halẹ̀ mọ́ ọmọ aláìlóbìí, Nígbà tó nílò ìrànlọ́wọ́ mi ní ẹnubodè ìlú;
22 Kí apá mi yẹ̀ kúrò ní èjìká mi, Kí apá mi sì kán ní ìgúnpá.
23 Torí ẹ̀rù àjálù látọ̀dọ̀ Ọlọ́run bà mí, Mi ò sì lè dúró níwájú iyì rẹ̀.
24 Tí mo bá gbẹ́kẹ̀ lé wúrà, Àbí tí mo sọ fún wúrà tó dáa pé, ‘Ìwọ ni ààbò mi!’
25 Tó bá jẹ́ ọrọ̀ rẹpẹtẹ tí mo ní ló ń fún mi láyọ̀, Torí mo ti kó ọ̀pọ̀ ohun ìní jọ;
26 Tí mo bá rí i tí oòrùn ń ràn, Tàbí tí òṣùpá ń lọ nínú iyì rẹ̀;
27 Tí ọkàn mi wá ń dọ́gbọ́n fà sí wọn, Tí mo sì fẹnu ko ọwọ́ mi láti jọ́sìn wọn;
28 Ẹ̀ṣẹ̀ tí àwọn adájọ́ gbọ́dọ̀ torí ẹ̀ jẹni níyà ni, Torí màá ti fìyẹn sẹ́ Ọlọ́run tòótọ́ lókè.
29 Ṣé inú mi ti dùn rí torí pé ọ̀tá mi pa run, Tàbí kí n fi ṣe yẹ̀yẹ́ torí ohun burúkú ṣẹlẹ̀ sí i?
30 Mi ò jẹ́ kí ẹnu mi mú kí n dẹ́ṣẹ̀ rí, Pé kí n búra pé kí ẹ̀mí rẹ̀ bọ́.
31 Ṣebí àwọn èèyàn tó wà ní àgọ́ mi ti sọ pé, ‘Ǹjẹ́ a lè rí ẹnikẹ́ni tí kò tíì jẹ oúnjẹ rẹ̀ ní àjẹtẹ́rùn?’
32 Kò sí àlejò tó sun ìta mọ́jú; Mo ṣí ilẹ̀kùn mi sílẹ̀ fún arìnrìn-àjò.
33 Ṣé mo ti gbìyànjú láti bo ẹ̀ṣẹ̀ mi mọ́lẹ̀ rí bíi ti àwọn èèyàn yòókù, Pé kí n fi àṣìṣe mi pa mọ́ sínú àpò aṣọ mi?
34 Ṣé mo bẹ̀rù ohun tí ọ̀pọ̀lọpọ̀ èèyàn máa ṣe, Àbí jìnnìjìnnì bá mi nítorí bí àwọn ìdílé yòókù ṣe ń pẹ̀gàn mi, Tí mo wá dákẹ́, tí ẹ̀rù sì bà mí láti jáde?
35 Ká ní ẹnì kan lè fetí sí mi ni! Ǹ bá buwọ́ lùwé sí ohun tí mo sọ. Kí Olódùmarè dá mi lóhùn! Ká ní ẹni tó fẹ̀sùn kàn mí ti kọ ẹ̀sùn náà sínú ìwé ni!
36 Màá gbé e lé èjìká mi, Màá sì dè é mọ́ orí mi bí adé.
37 Màá sọ gbogbo ìgbésẹ̀ tí mo gbé fún un; Màá fìgboyà lọ bá a, bí ìjòyè ti ń ṣe.
38 Tí ilẹ̀ mi bá ké jáde sí mi, Tí àwọn poro rẹ̀ sì jọ ń sunkún;
39 Tí mo bá ti jẹ èso rẹ̀ láìsan owó, Tàbí tí mo mú kí àwọn tó ni ín máa dààmú;
40 Kí ẹ̀gún hù jáde fún mi dípò àlìkámà Àti èpò tó ń rùn dípò ọkà bálì.” Ibí ni ọ̀rọ̀ Jóòbù parí sí.
32 Àwọn ọkùnrin mẹ́ta yìí kò fún Jóòbù lésì mọ́, torí ó dá a lójú pé òun jẹ́ olódodo.
2 Àmọ́ inú ti bí Élíhù ọmọ Bárákélì ọmọ Búsì láti ìdílé Rámù gan-an. Inú bí i gidigidi sí Jóòbù torí bó ṣe ń gbìyànjú láti fi hàn pé òun jẹ́ olódodo ju Ọlọ́run lọ.
3 Inú tún bí i gidigidi sí àwọn ọ̀rẹ́ Jóòbù mẹ́tẹ̀ẹ̀ta torí wọn ò mọ bó ṣe yẹ kí wọ́n fèsì, àmọ́ wọ́n pe Ọlọ́run ní ẹni burúkú.
4 Élíhù ti ń dúró kó lè dá Jóòbù lóhùn, torí pé wọ́n dàgbà jù ú lọ.
5 Nígbà tí Élíhù rí i pé àwọn ọkùnrin mẹ́tẹ̀ẹ̀ta ò rí nǹkan kan sọ, inú bí i gidigidi.
6 Élíhù ọmọ Bárákélì ọmọ Búsì wá bẹ̀rẹ̀ sí í sọ̀rọ̀, ó ní: “Ọmọdé ni mí, Àgbàlagbà sì ni ẹ̀yin. Ìdí nìyẹn tí mi ò fi sọ̀rọ̀ torí mo bọ̀wọ̀ fún yín, Mi ò sì jẹ́ sọ ohun tí mo mọ̀ fún yín.
7 Mo ronú pé, ‘Kí ọjọ́ orí sọ̀rọ̀, Kí ọ̀pọ̀ ọdún sì kéde ìmọ̀.’
8 Àmọ́ ẹ̀mí tó wà nínú àwọn èèyàn, Èémí Olódùmarè, ló ń fún wọn ní òye.
9 Ọjọ́ orí nìkan kọ́ ló ń sọ èèyàn di ọlọ́gbọ́n, Bẹ́ẹ̀ ni kì í ṣe àwọn àgbà nìkan ló mọ ohun tó tọ́.
10 Torí náà, mo sọ pé, ‘Ẹ fetí sí mi, Màá sì sọ ohun tí mo mọ̀ fún yín.’
11 Ẹ wò ó! Mo ti dúró de ọ̀rọ̀ yín; Mò ń fetí sí ìfèròwérò yín, Bí ẹ ṣe ń wá ohun tí ẹ máa sọ.
12 Mo fara balẹ̀ tẹ́tí sí yín, Àmọ́ ìkankan nínú yín ò lè fi hàn pé Jóòbù ṣàṣìṣe, Ẹ ò sì lè fún un lésì ọ̀rọ̀ rẹ̀.
13 Torí náà, ẹ má sọ pé, ‘A ti rí ọgbọ́n; Ọlọ́run ló lè fi àṣìṣe rẹ̀ hàn, kì í ṣe èèyàn.’
14 Èmi kọ́ ló ń bá wí, Torí náà, mi ò ní fi ọ̀rọ̀ yín fún un lésì.
15 Ìdààmú bá wọn, wọn ò lè fèsì mọ́; Wọn ò ní ohunkóhun sọ mọ́.
16 Mo ti dúró, àmọ́ wọn ò sọ̀rọ̀ mọ́; Wọ́n kàn dúró síbẹ̀, wọn ò fèsì mọ́.
17 Torí náà, èmi náà máa dáhùn; Èmi náà máa sọ ohun tí mo mọ̀;
18 Torí nǹkan pọ̀ tí mo fẹ́ sọ; Ẹ̀mí tó wà nínú mi ń fipá mú mi.
19 Inú mi dà bíi wáìnì tí wọ́n dé pa, Bí àwọn ìgò awọ tuntun tó ti fẹ́ bẹ́.
20 Jẹ́ kí n sọ̀rọ̀, kí ara lè tù mí! Màá la ẹnu mi, màá sì fèsì.
21 Mi ò ní ṣe ojúsàájú sí ẹnikẹ́ni; Mi ò sì ní fi ọ̀rọ̀ dídùn pọ́n ẹnikẹ́ni,
22 Torí mi ò mọ bí wọ́n ṣe ń fi ọ̀rọ̀ dídùn pọ́n èèyàn; Tí mo bá ṣe bẹ́ẹ̀, Ẹni tó dá mi máa yára mú mi kúrò.
33 “Àmọ́ ní báyìí, Jóòbù, jọ̀ọ́ gbọ́ ọ̀rọ̀ mi; Fetí sí gbogbo ohun tí mo fẹ́ sọ.
2 Jọ̀ọ́, wò ó! Mo gbọ́dọ̀ la ẹnu mi; Ahọ́n mi gbọ́dọ̀ sọ̀rọ̀.
3 Àwọn ọ̀rọ̀ mi fi òótọ́ ọkàn mi hàn, Ètè mi sì ń fi òótọ́ inú sọ ohun tí mo mọ̀.
4 Ẹ̀mí Ọlọ́run ló ṣẹ̀dá mi, Èémí Olódùmarè fúnra rẹ̀ ló sì fún mi ní ìyè.
5 Dá mi lóhùn tí o bá lè ṣe bẹ́ẹ̀; Gbèjà ara rẹ níwájú mi; mú ìdúró rẹ.
6 Wò ó! Bákan náà ni èmi àti ìwọ rí níwájú Ọlọ́run tòótọ́; Amọ̀ ni ó fi mọ èmi náà.
7 Torí náà, má ṣe jẹ́ kí ẹ̀rù mi bà ọ́ rárá, Má sì jẹ́ kí jìnnìjìnnì bò ọ́ mọ́lẹ̀ nítorí mi.
8 Àmọ́, o sọ ọ́ létí mi, Àní mo ṣáà ń gbọ́ tí ò ń sọ pé,
9 ‘Mo mọ́, mi ò ní ẹ̀ṣẹ̀ lọ́rùn; Mo mọ́, mi ò ní àṣìṣe.
10 Àmọ́ Ọlọ́run rí ìdí tó fi yẹ kó ta kò mí; Ó kà mí sí ọ̀tá rẹ̀.
11 Ó ti ẹsẹ̀ mi mọ́ inú àbà; Ó ń ṣọ́ gbogbo ọ̀nà mi lójú méjèèjì.’
12 Àmọ́ ohun tí o sọ yìí ò tọ́, torí náà, màá dá ọ lóhùn: Ọlọ́run tóbi ju ẹni kíkú lọ fíìfíì.
13 Kí nìdí tí o fi ń ṣàròyé nípa Rẹ̀? Ṣé torí pé kò fèsì gbogbo ọ̀rọ̀ tí o sọ ni?
14 Torí Ọlọ́run ń sọ̀rọ̀ lẹ́ẹ̀kan àti lẹ́ẹ̀kejì, Àmọ́ kò sẹ́ni tó ń fiyè sí i,
15 Lójú àlá, nínú ìran òru, Nígbà tí àwọn èèyàn ti sùn lọ fọnfọn, Bí wọ́n ṣe ń sùn lórí ibùsùn wọn.
16 Lẹ́yìn náà, ó máa ṣí etí wọn, Ó sì máa tẹ ìtọ́ni rẹ̀ mọ́ wọn lọ́kàn,
17 Láti yí èèyàn kúrò nínú ẹ̀ṣẹ̀, Kó sì gba èèyàn lọ́wọ́ ìgbéraga.
18 Ọlọ́run ò jẹ́ kí ọkàn rẹ̀ wọnú kòtò, Kò jẹ́ kí idà gba ẹ̀mí rẹ̀.
19 Ìrora téèyàn ń ní lórí ibùsùn rẹ̀ máa ń bá a wí, Bẹ́ẹ̀ sì ni ìnira tó ń bá egungun rẹ̀ léraléra,
20 Tí òun fúnra rẹ̀ fi kórìíra búrẹ́dì gidigidi, Tó sì kọ oúnjẹ tó dáa  pàápàá.
21 Ẹran ara rẹ̀ ń joro lọ lójú, Egungun rẹ̀ tí a kò rí tẹ́lẹ̀ ti wá yọ síta.
22 Ọkàn rẹ̀ ti sún mọ́ kòtò; Ẹ̀mí rẹ̀ sì ti sún mọ́ àwọn tó ń pani.
23 Tí ìránṣẹ́ kan bá wá jíṣẹ́ fún un, Agbẹnusọ kan nínú ẹgbẹ̀rún (1,000), Láti sọ ohun tó tọ́ fún èèyàn,
24 Ọlọ́run máa wá ṣe ojúure sí i, á sì sọ pé, ‘Dá ẹ̀mí rẹ̀ sí, kó má bàa lọ sínú kòtò! Mo ti rí ìràpadà!
25 Kí ara rẹ̀ jọ̀lọ̀ ju ti ìgbà ọ̀dọ́; Kó pa dà sí àwọn ọjọ́ tó lókun nígbà ọ̀dọ́.’
26 Ó máa bẹ Ọlọ́run, ẹni tó máa gbà á, Ó máa rí ojú Rẹ̀ tòun ti igbe ayọ̀, Ó sì máa dá òdodo Rẹ̀ pa dà fún ẹni kíkú.
27 Ẹni yẹn máa kéde fún àwọn èèyàn pé, ‘Mo ti ṣẹ̀, mo sì ti yí ohun tó tọ́ po, Àmọ́ mi ò rí ohun tó tọ́ sí mi gbà.
28 Ó ti ra ọkàn mi pa dà kó má bàa lọ sínú kòtò, Ẹ̀mí mi sì máa rí ìmọ́lẹ̀.’
29 Lóòótọ́, Ọlọ́run máa ń ṣe gbogbo nǹkan yìí Fún èèyàn, lẹ́ẹ̀mejì, lẹ́ẹ̀mẹta,
30 Láti mú un pa dà kúrò nínú kòtò, Kí ìmọ́lẹ̀ ìyè lè là á lóye.
31 Fiyè sílẹ̀, Jóòbù! Fetí sí mi! Dákẹ́, kí n sì máa sọ̀rọ̀ lọ.
32 Tí o bá ní nǹkan sọ, fún mi lésì. Sọ̀rọ̀, torí mo fẹ́ fi hàn pé o jàre.
33 Tí kò bá sí ohun tí o fẹ́ sọ, kí o fetí sí mi; Dákẹ́, màá sì kọ́ ọ ní ọgbọ́n.”
34 Élíhù ń bá ọ̀rọ̀ rẹ̀ lọ pé:
2 “Ẹ fetí sí ọ̀rọ̀ mi, ẹ̀yin ọlọ́gbọ́n; Ẹ gbọ́ mi, ẹ̀yin tí ẹ mọ nǹkan púpọ̀.
3 Torí etí máa ń dán ọ̀rọ̀ wò, Bí ahọ́n ṣe ń tọ́ oúnjẹ wò.
4 Ẹ jẹ́ ká fúnra wa ṣàyẹ̀wò ohun tó tọ́; Ẹ jẹ́ ká pinnu ohun tó dáa láàárín ara wa.
5 Torí Jóòbù sọ pé, ‘Mo jàre, Àmọ́ Ọlọ́run ti fi ìdájọ́ òdodo dù mí.
6 Ṣé màá parọ́ nípa ẹjọ́ tó yẹ kí wọ́n dá fún mi ni? Ọgbẹ́ mi ò ṣeé wò sàn, bí mi ò tiẹ̀ dá ẹ̀ṣẹ̀ kankan.’
7 Èèyàn míì wo ló dà bíi Jóòbù, Tó ń mu ẹ̀gàn bí ẹni mu omi?
8 Ó ń bá àwọn aṣebi kẹ́gbẹ́, Ó sì ń bá àwọn èèyàn burúkú ṣe wọlé wọ̀de.
9 Torí o sọ pé, ‘Èèyàn kì í jèrè Tó bá ń gbìyànjú láti ṣe ohun tí Ọlọ́run fẹ́.’
10 Torí náà, ẹ fetí sí mi, ẹ̀yin tí ẹ ní òye: Ó dájú pé Ọlọ́run tòótọ́ kò ní hùwà burúkú, Pé Olódùmarè kò ní ṣe ohun tí kò dáa!
11 Torí ó máa fi ohun tí èèyàn bá ṣe san án lẹ́san, Ó sì máa mú kó jèrè iṣẹ́ ọwọ́ rẹ̀.
12 Torí ó dájú pé, Ọlọ́run kì í hùwà burúkú; Olódùmarè kì í sì í yí ìdájọ́ po.
13 Ta ló fi ayé sí ìkáwọ́ rẹ̀, Ta ló sì fi ṣe olórí gbogbo ayé?
14 Tó bá fiyè sí wọn, Tó bá kó ẹ̀mí àti èémí wọn jọ sọ́dọ̀ ara rẹ̀,
15 Gbogbo èèyàn jọ máa ṣègbé, Aráyé á sì pa dà sí erùpẹ̀.
16 Torí náà, tí o bá ní òye, fiyè sí èyí; Fetí sí ọ̀rọ̀ mi dáadáa.
17 Ṣé ó yẹ kí ẹni tó kórìíra ìdájọ́ òdodo jẹ́ olórí, Àbí o máa dá alágbára tó jẹ́ olódodo lẹ́bi?
18 Ṣé o máa sọ fún ọba pé, ‘O ò wúlò fún ohunkóhun,’ Àbí fún àwọn èèyàn pàtàkì pé, ‘Ẹni burúkú ni yín’?
19 Ẹnì kan wà tí kì í ṣe ojúsàájú àwọn olórí, Tí kì í sì í ka ọlọ́rọ̀ sí ju aláìní lọ, Torí iṣẹ́ ọwọ́ rẹ̀ ni gbogbo wọn.
20 Wọ́n lè kú lójijì, láàárín òru; Wọ́n gbọ̀n rìrì, wọ́n sì gbẹ́mìí mì; A mú àwọn alágbára pàápàá kúrò, àmọ́ kì í ṣe iṣẹ́ ọwọ́ èèyàn.
21 Torí ojú Ọlọ́run ń wo àwọn ọ̀nà èèyàn, Ó sì ń rí gbogbo ìṣísẹ̀ rẹ̀.
22 Kò sí òkùnkùn tàbí ibi tó ṣókùnkùn biribiri Tí àwọn aṣebi máa fara pa mọ́ sí.
23 Torí Ọlọ́run kò yan àkókò fún èèyàn kankan Pé kó wá síwájú òun fún ìdájọ́.
24 Ó ń fọ́ àwọn alágbára túútúú láì ṣẹ̀ṣẹ̀ máa ṣèwádìí, Ó sì ń fi àwọn míì rọ́pò wọn.
25 Torí ó mọ ohun tí wọ́n ń ṣe; Ó ń bì wọ́n ṣubú ní òru, wọ́n sì pa run.
26 Ó kọ lù wọ́n torí ìwà burúkú wọn, Níbi tí gbogbo ojú ti lè rí i,
27 Torí wọ́n ti yí pa dà, wọn ò tẹ̀ lé e mọ́, Wọn ò sì ka àwọn ọ̀nà rẹ̀ sí;
28 Wọ́n mú kí àwọn aláìní ké pè é, Tó fi gbọ́ igbe àwọn tí kò ní olùrànlọ́wọ́.
29 Tí Ọlọ́run bá dákẹ́, ta ló lè dá a lẹ́bi? Tó bá fojú pa mọ́, ta ló lè rí i? Ì báà jẹ́ sí orílẹ̀-èdè tàbí èèyàn, ibì kan náà ló máa já sí,
30 Kí ẹni tí kò mọ Ọlọ́run má bàa ṣàkóso, Tàbí kó dẹkùn fún àwọn èèyàn.
31 Ṣé ẹnikẹ́ni máa sọ fún Ọlọ́run pé, ‘Mo ti jìyà, bó tiẹ̀ jẹ́ pé mi ò ṣẹ̀ rárá;
32 Jẹ́ kí n mọ ohun tí mi ò mọ̀; Tí mo bá ti ṣe ohunkóhun tí kò dáa, mi ò ní ṣe bẹ́ẹ̀ mọ́’?
33 Ṣé ó máa san ọ́ lẹ́san bí o ṣe fẹ́, nígbà tó jẹ́ pé o kọ ìdájọ́ rẹ̀? Ìwọ lo máa pinnu, kì í ṣe èmi. Torí náà, sọ ohun tí o mọ̀ dáadáa fún mi.
34 Àwọn tó ní òye, ọlọ́gbọ́n èyíkéyìí tó ń gbọ́ mi, Máa sọ fún mi pé,
35 ‘Jóòbù ń sọ̀rọ̀ láìní ìmọ̀, Kò sì fi ìjìnlẹ̀ òye sọ̀rọ̀.’
36 Kí a dán Jóòbù wò títí dé òpin, Torí èsì rẹ̀ dà bíi ti àwọn èèyàn burúkú!
37 Ó fi ọ̀tẹ̀ kún ẹ̀ṣẹ̀ rẹ̀; Ó pàtẹ́wọ́ níwájú wa tẹ̀gàntẹ̀gàn, Ó sì sọ̀rọ̀ púpọ̀ sí Ọlọ́run tòótọ́!”
35 Élíhù ń bá ọ̀rọ̀ rẹ̀ lọ pé:
2 “Ṣé ó dá ọ lójú pé o jàre tí wàá fi sọ pé, ‘Òdodo mi ju ti Ọlọ́run lọ’?
3 Torí o sọ pé, ‘Àǹfààní wo nìyẹn ṣe ọ́? Ṣé mo sàn ju ẹni tó dẹ́ṣẹ̀ lọ ni?’
4 Màá fún ọ lésì, Màá sì fún àwọn ọ̀rẹ́ rẹ tó wà lọ́dọ̀ rẹ lésì.
5 Gbé ojú sókè ọ̀run, kí o sì wò, Wo àwọsánmà, tó wà lókè rẹ.
6 Tí o bá ṣẹ̀, kí lo ṣe tó dùn ún? Tí àṣìṣe rẹ bá ń pọ̀ sí i, kí lo ṣe fún un?
7 Tí o bá jẹ́ olódodo, kí lo fún un; Kí ló gbà lọ́wọ́ rẹ?
8 Èèyàn bíi tìẹ ni ìwà burúkú rẹ lè ṣàkóbá fún, Ọmọ aráyé nìkan sì ni òdodo rẹ wà fún.
9 Àwọn èèyàn máa ń ké jáde tí ìnira bá mu wọ́n lómi; Wọ́n á kígbe kí wọ́n lè bọ́ lọ́wọ́ alágbára tó ń jẹ gàba lé wọn lórí.
10 Àmọ́ ẹnì kankan ò sọ pé, ‘Ọlọ́run mi dà, Aṣẹ̀dá mi Atóbilọ́lá, Ẹni tó ń mú ká kọrin ní òru?’
11 Ó ń kọ́ wa ju àwọn ẹranko orí ilẹ̀ lọ, Ó sì ń mú ká gbọ́n ju àwọn ẹyẹ ojú ọ̀run lọ.
12 Àwọn èèyàn ń ké jáde, àmọ́ kò dáhùn, Torí ìgbéraga àwọn ẹni burúkú.
13 Ó dájú pé Ọlọ́run kì í fetí sí igbe asán; Olódùmarè kì í fiyè sí i.
14 Ká má tiẹ̀ wá sọ ti àròyé tí ò ń ṣe pé o kò rí i! Ẹjọ́ rẹ wà níwájú rẹ̀, torí náà dúró dè é, kí o sì máa retí rẹ̀.
15 Torí kò fi ìbínú pè ọ́ láti wá jíhìn; Bẹ́ẹ̀ ni kò ka ìwàǹwára rẹ tó le gan-an sí.
16 Jóòbù kàn ń la ẹnu lásán ni; Ó sọ̀rọ̀ púpọ̀ láìní ìmọ̀.”
36 Élíhù ń bá ọ̀rọ̀ rẹ̀ lọ pé:
2 “Ní sùúrù fún mi díẹ̀ sí i kí n lè ṣàlàyé, Torí mo ṣì ní ohun tí mo fẹ́ gbẹnu sọ fún Ọlọ́run.
3 Màá sọ̀rọ̀ dáadáa nípa ohun ti mo mọ̀, Màá sì ka Aṣẹ̀dá mi sí olódodo.
4 Ó dájú pé àwọn ọ̀rọ̀ mi kì í ṣe irọ́; Ẹni tí ìmọ̀ rẹ̀ pé nìyí níwájú rẹ.
5 Lóòótọ́, Ọlọ́run lágbára, kì í sì í kọ ẹnì kankan sílẹ̀; Agbára òye rẹ̀ pọ̀ gan-an.
6 Kò ní dá ẹ̀mí àwọn ẹni burúkú sí, Àmọ́ ó ń dá ẹjọ́ àwọn tí ìyà ń jẹ bó ṣe tọ́.
7 Kì í gbé ojú rẹ̀ kúrò lára àwọn olódodo; Ó ń fi wọ́n sórí ìtẹ́ pẹ̀lú àwọn ọba, ó sì gbé wọn ga títí láé.
8 Àmọ́ tí a bá fi ṣẹkẹ́ṣẹkẹ̀ dè wọ́n, Tí a sì fi okùn ìpọ́njú dè wọ́n,
9 Ó ń fi ohun tí wọ́n ṣe hàn wọ́n, Ẹ̀ṣẹ̀ tí ìgbéraga mú kí wọ́n dá.
10 Ó ń ṣí etí wọn kí wọ́n lè gba ìtọ́sọ́nà, Ó sì ń sọ fún wọn pé kí wọ́n yí pa dà kúrò nínú ìwà burúkú.
11 Tí wọ́n bá ṣègbọràn tí wọ́n sì sìn ín, Nǹkan á máa lọ dáadáa fún wọn jálẹ̀ ọjọ́ ayé wọn, Àwọn ọdún wọn á sì dùn.
12 Àmọ́ tí wọn ò bá ṣègbọràn, idà máa pa wọ́n run, Wọ́n sì máa kú láìní ìmọ̀.
13 Àwọn tí kò mọ Ọlọ́run nínú ọkàn wọn máa ń di ìbínú sínú. Wọn kì í kígbe fún ìrànlọ́wọ́ kódà nígbà tó bá dè wọ́n.
14 Wọ́n kú ní kékeré, Ọ̀dọ̀ àwọn aṣẹ́wó ọkùnrin inú tẹ́ńpìlì ni wọ́n ti lo ìgbésí ayé wọn.
15 Àmọ́ Ọlọ́run máa ń gba àwọn tí ìyà ń jẹ sílẹ̀; Ó ń ṣí etí wọn nígbà tí wọ́n ń ni wọ́n lára.
16 Ó ń fà ọ́ kúrò ní bèbè ìdààmú Wá sí ibi tó fẹ̀, tí kò sí ìdílọ́wọ́, Tí oúnjẹ tó dọ́ṣọ̀ ti wà lórí tábìlì rẹ láti tù ọ́ nínú.
17 Ìdájọ́ tó máa dé sórí ẹni burúkú máa wá tẹ́ ọ lọ́rùn, Nígbà tí a bá ṣèdájọ́ tí òdodo sì lékè.
18 Àmọ́ rí i pé ìbínú ò sún ọ ṣe ìkà, Má sì jẹ́ kí àbẹ̀tẹ́lẹ̀ gọbọi ṣì ọ́ lọ́nà.
19 Ṣé igbe tí ò ń ké fún ìrànlọ́wọ́, Tàbí gbogbo bí o ṣe ń sapá gidigidi lè gbà ọ́ lọ́wọ́ wàhálà?
20 Má ṣe retí òru, Tí àwọn èèyàn kì í sí ní àyè wọn.
21 Ṣọ́ra kí o má lọ hùwà àìtọ́, Kí o wá yan èyí dípò ìyà.
22 Wò ó! A gbé Ọlọ́run ga nínú agbára rẹ̀; Olùkọ́ wo ló dà bí rẹ̀?
23 Ta ló ń darí ọ̀nà rẹ̀, Tàbí tó lè sọ fún un pé, ‘Ohun tí o ṣe ò dáa’?
24 Rántí gbé iṣẹ́ rẹ̀ ga, Èyí tí àwọn èèyàn fi kọrin.
25 Gbogbo aráyé ti rí i, Ẹni kíkú ń wò ó láti ọ̀ọ́kán.
26 Àní, Ọlọ́run tóbi ju bí a ṣe lè mọ̀; Iye àwọn ọdún rẹ̀ kọjá òye wa.
27 Ó ń fa àwọn ẹ̀kán omi sókè; Omi inú àwọsánmà rẹ̀ ń di òjò;
28 Àwọsánmà wá rọ òjò; Ó rọ̀ sórí aráyé.
29 Ṣé ẹnikẹ́ni lè lóye àwọn ìpele ìkùukùu, Ààrá tó ń sán láti àgọ́ rẹ̀?
30 Wo bó ṣe na mànàmáná rẹ̀ sórí rẹ̀, Tó sì bo ìsàlẹ̀ òkun mọ́lẹ̀.
31 Ó ń fi èyí bójú tó àwọn èèyàn; Ó ń fún wọn ní ọ̀pọ̀lọpọ̀ oúnjẹ.
32 Ó fi ọwọ́ rẹ̀ bo mànàmáná, Ó sì dojú rẹ̀ kọ ohun tó fojú sùn.
33 Ààrá rẹ̀ ń sọ̀rọ̀ rẹ̀, Ẹran ọ̀sìn pàápàá ń sọ ẹni tó ń bọ̀.
37 “Èyí mú kí ọkàn mi lù kìkì, Ó sì ń fò sókè láti àyè rẹ̀.
2 Ẹ fara balẹ̀ tẹ́tí sí ohùn rẹ̀ tó ń kù rìrì, Àti ààrá tó ń ti ẹnu rẹ̀ jáde.
3 Ó ń tú u jáde lábẹ́ gbogbo ọ̀run, Ó sì ń rán mànàmáná rẹ̀ lọ dé àwọn ìkángun ayé.
4 Lẹ́yìn náà ni ìró tó ń bú ramúramù; Ó ń fi ohùn tó ga lọ́lá sán ààrá, Kì í sì í dá a dúró tí wọ́n bá gbọ́ ohùn rẹ̀.
5 Ọlọ́run ń fi ohùn rẹ̀ sán ààrá lọ́nà àgbàyanu; Ó ń ṣe àwọn ohun ńlá tí kò lè yé wa.
6 Nítorí ó sọ fún yìnyín pé, ‘Rọ̀ sórí ayé,’ Ó sì sọ fún ọ̀wààrà òjò pé, ‘Rọ̀ sílẹ̀ rẹpẹtẹ.’
7 Ọlọ́run fòpin sí gbogbo ohun tí èèyàn ń ṣe, Kí gbogbo ẹni kíkú lè mọ iṣẹ́ ọwọ́ Rẹ̀.
8 Àwọn ẹran igbó lọ sí ibùba wọn, Wọn ò sì kúrò ní ibùgbé wọn.
9 Ìjì ń fẹ́ wá láti àyè rẹ̀, Òtútù sì ń wá látinú atẹ́gùn àríwá.
10 Èémí Ọlọ́run ń mú kí omi dì, Omi tó lọ salalu sì máa ń dì gbagidi.
11 Àní, ó fi ìrì sínú àwọsánmà kó lè wúwo; Ó fọ́n ìmọ́lẹ̀ rẹ̀ ká sínú àwọsánmà;
12 Wọ́n ń lọ yí ká sáwọn ibi tó ń darí wọn sí; Wọ́n ń ṣe gbogbo ohun tó bá pa láṣẹ fún wọn lórí ilẹ̀ ayé tí à ń gbé.
13 Ì báà jẹ́ torí ìyà tàbí torí ilẹ̀ náà, Tàbí torí ìfẹ́ tí kì í yẹ̀, ó ń mú kó wáyé.
14 Fetí sí èyí, Jóòbù; Dúró, kí o sì fara balẹ̀ ronú nípa àwọn iṣẹ́ àgbàyanu Ọlọ́run.
15 Ṣé o mọ bí Ọlọ́run ṣe ń darí àwọsánmà Àti bó ṣe ń mú kí mànàmáná kọ yẹ̀rì látinú àwọsánmà rẹ̀?
16 Ṣé o mọ bí àwọsánmà ṣe ń léfòó? Àwọn iṣẹ́ àgbàyanu Ẹni tí ìmọ̀ rẹ̀ pé nìyí.
17 Kí ló dé tí aṣọ rẹ ń gbóná, Nígbà tí afẹ́fẹ́ gúúsù mú kí ayé dúró jẹ́ẹ́?
18 Ṣé ìwọ, pẹ̀lú rẹ̀, lè na òfúrufú jáde, Kó dúró gbagidi bíi dígí onírin?
19 Sọ fún wa, ohun tí a máa sọ fún un; A ò lè fèsì torí inú òkùnkùn la wà.
20 Ṣé ó yẹ ká sọ fún un pé mo fẹ́ sọ̀rọ̀ ni? Àbí ẹnì kankan sọ̀rọ̀ tó yẹ ká lọ sọ fún un?
21 Wọn ò lè rí ìmọ́lẹ̀ pàápàá, Bó tiẹ̀ mọ́lẹ̀ yòò lójú ọ̀run, Títí atẹ́gùn fi kọjá tó sì fẹ́ ìkùukùu lọ.
22 Iyì tó ń tàn bíi wúrà jáde wá láti àríwá; Ògo Ọlọ́run yẹ ní ohun tí à ń bẹ̀rù.
23 Ó kọjá agbára wa láti lóye Olódùmarè; Agbára rẹ̀ pọ̀ gan-an, Kì í ṣe ohun tó lòdì sí ìdájọ́ òdodo rẹ̀ àti òdodo rẹ̀ tó pọ̀ gidigidi.
24 Torí náà, ó yẹ kí àwọn èèyàn bẹ̀rù rẹ̀. Torí kì í ṣe ojúure sí ẹnikẹ́ni tó gbọ́n lójú ara rẹ̀.”
38 Jèhófà wá dá Jóòbù lóhùn látinú ìjì, ó ní:
2 “Ta lẹni yìí tí kò jẹ́ kí ìmọ̀ràn mi ṣe kedere, Tó ń sọ̀rọ̀ láìní ìmọ̀?
3 Jọ̀ọ́, gbára dì, kí o ṣe bí ọkùnrin; Màá bi ọ́ ní ìbéèrè, kí o sì dá mi lóhùn.
4 Ibo lo wà nígbà tí mo fi ìpìlẹ̀ ayé sọlẹ̀? Sọ fún mi, tí o bá rò pé o mọ̀ ọ́n.
5 Ta ló díwọ̀n rẹ̀, tí o bá mọ̀ ọ́n, Àbí ta ló na okùn ìdíwọ̀n sórí rẹ̀?
6 Inú ibo ni a ri àwọn ìtẹ́lẹ̀ rẹ̀ mọ́, Àbí ta ló fi òkúta igun ilé rẹ̀ lélẹ̀,
7 Nígbà tí àwọn ìràwọ̀ òwúrọ̀ jọ fayọ̀ ké jáde, Tí gbogbo àwọn ọmọ Ọlọ́run sì bẹ̀rẹ̀ sí í hó yèè, tí wọ́n ń yìn ín?
8 Ta ló sì fi àwọn ilẹ̀kùn sé òkun, Nígbà tó tú jáde látinú ikùn,
9 Nígbà tí mo fi ìkùukùu wọ̀ ọ́ láṣọ, Tí mo sì fi ìṣúdùdù tó kàmàmà wé e,
10 Nígbà tí mo pààlà ibi tí mo fẹ́ kó dé, Tí mo sì fi àwọn ọ̀pá àtàwọn ilẹ̀kùn rẹ̀ sáyè wọn,
11 Mo sì sọ pé, ‘Ibi tí o lè dé nìyí, má kọjá ibẹ̀; Ìgbì rẹ tó ń ru sókè kò ní kọjá ibí yìí’?
12 Ṣé o ti pàṣẹ fún òwúrọ̀ rí, Àbí o ti mú kí ilẹ̀ tó ń mọ́ bọ̀ mọ àyè rẹ̀,
13 Láti di àwọn ìkángun ayé mú, Kó sì gbọn àwọn ẹni burúkú dà nù kúrò nínú rẹ̀?
14 Ó yí pa dà bí amọ̀ tí a gbé èdìdì lé, Àwọn ohun tó wà nínú rẹ̀ sì ṣe kedere bíi ti ara aṣọ.
15 Àmọ́ a mú ìmọ́lẹ̀ àwọn ẹni burúkú kúrò, A sì kán apá wọn tí wọ́n gbé sókè.
16 Ṣé o ti sọ̀ kalẹ̀ lọ sí àwọn orísun òkun, Àbí o ti lọ káàkiri inú ibú omi?
17 Ṣé a ti fi àwọn ẹnubodè ikú hàn ọ́ rí, Àbí o ti rí àwọn ẹnubodè òkùnkùn biribiri?
18 Ǹjẹ́ o mọ bí ayé ṣe tóbi tó? Sọ fún mi, tí o bá mọ gbogbo èyí.
19 Apá ibo ni ìmọ́lẹ̀ ń gbé? Ibo sì ni òkùnkùn wà,
20 Tí o fi máa mú un lọ sí ilẹ̀ rẹ̀, Tí wàá sì mọ àwọn ọ̀nà tó lọ sí ilé rẹ̀?
21 Ṣé o mọ èyí torí pé wọ́n ti bí ọ, Tí iye ọdún rẹ sì pọ̀ gan-an?
22 Ṣé o ti wọ àwọn ibi tí mo kó yìnyín jọ sí, Àbí o ti rí àwọn ibi tí mo kó òkúta yìnyín jọ sí,
23 Èyí tí mo tọ́jú de ìgbà wàhálà, De ọjọ́ ìjà àti ogun?
24 Apá ibo ni ìmọ́lẹ̀ ti ń jáde wá, Ibo sì ni atẹ́gùn ìlà oòrùn ti ń fẹ́ wá sí ayé?
25 Ta ló la ọ̀nà fún àkúnya omi, Tó sì la ọ̀nà fún ìjì tó ń sán ààrá látojú ọ̀run,
26 Kí òjò lè rọ̀ síbi tí èèyàn kankan ò gbé, Sí aginjù níbi tí kò sí èèyàn kankan,
27 Kó lè tẹ́ ilẹ̀ tó ti di ahoro lọ́rùn, Kó sì mú kí koríko hù?
28 Ǹjẹ́ òjò ní bàbá, Ta sì ni bàbá ìrì tó ń sẹ̀?
29 Látinú ilé ọlẹ̀ ta ni yìnyín ti jáde, Ta ló sì bí yìnyín wínníwínní ojú ọ̀run,
30 Nígbà tó dà bíi pé òkúta ló bo omi, Tí ojú ibú omi sì dì gbagidi?
31 Ṣé o lè so àwọn okùn àgbájọ ìràwọ̀ Kímà, Àbí o lè tú àwọn okùn àgbájọ ìràwọ̀ Késílì?
32 Ṣé o lè kó àgbájọ ìràwọ̀ jáde ní àsìkò rẹ̀, Àbí o lè darí àgbájọ ìràwọ̀ Ááṣì pẹ̀lú àwọn ọmọ rẹ̀?
33 Ṣé o mọ àwọn òfin tó ń darí ojú ọ̀run, Àbí o lè fipá mú kí ayé tẹ̀ lé àwọn àṣẹ wọn?
34 Ṣé o lè ké sí ìkùukùu Pé kó mú kí àkúnya omi bò ọ́ mọ́lẹ̀?
35 Ṣé o lè rán mànàmáná jáde? Ṣé wọ́n á wá sọ fún ọ pé, ‘Àwa rèé!’
36 Ta ló fi ọgbọ́n sínú àwọn ìkùukùu, Àbí ta ló fún àwọn ohun tó wà lójú ọ̀run ní òye?
37 Ta ló gbọ́n débi tó fi lè ka àwọn ìkùukùu, Àbí ta ló lè da omi inú àwọn ìṣà omi ojú ọ̀run,
38 Tí eruku bá kóra jọ, Tí àwọn ìṣùpọ̀ iyẹ̀pẹ̀ sì lẹ̀ mọ́ra?
39 Ṣé o lè ṣọdẹ ẹran fún kìnnìún, Àbí kí o fi oúnjẹ tẹ́ àwọn ọmọ kìnnìún lọ́rùn,
40 Tí wọ́n bá dùbúlẹ̀ sínú ilé wọn, Tàbí tí wọ́n lúgọ sínú ibùba wọn?
41 Ta ló ń pèsè oúnjẹ fún ẹyẹ ìwò, Tí àwọn ọmọ rẹ̀ bá ń ké jáde sí Ọlọ́run fún ìrànlọ́wọ́, Tí wọ́n sì ń rìn kiri torí wọn ò rí nǹkan jẹ?
39 “Ṣé o mọ ìgbà tí àwọn ewúrẹ́ orí òkè máa ń bímọ? Ṣé o ti rí àgbọ̀nrín tó ń bímọ rí?
2 Ṣé o máa ń ka iye oṣù tí wọ́n máa ń lò? Ṣé o mọ ìgbà tí wọ́n ń bímọ?
3 Wọ́n máa ń bẹ̀rẹ̀ mọ́lẹ̀ tí wọ́n bá ń bímọ, Ìrora ìrọbí wọn á sì lọ.
4 Àwọn ọmọ wọn máa wá lágbára, wọ́n á sì dàgbà nínú pápá gbalasa; Wọ́n á jáde lọ, wọn ò sì ní pa dà sọ́dọ̀ wọn mọ́.
5 Tá ló tú kẹ́tẹ́kẹ́tẹ́ igbó sílẹ̀ lómìnira, Ta ló sì tú okùn kẹ́tẹ́kẹ́tẹ́ igbó?
6 Mo ti fi aṣálẹ̀ tó tẹ́jú ṣe ilé rẹ̀, Mo sì ti fi ilẹ̀ iyọ̀ ṣe ibùgbé rẹ̀.
7 Ó ń pẹ̀gàn rúkèrúdò tó wà nínú ìlú; Kò sì gbọ́ ariwo darandaran.
8 Ó ń rìn kiri lórí àwọn òkè, ó ń wá ibi ìjẹko, Ó ń wá gbogbo ewéko tútù.
9 Ṣé akọ màlúù igbó máa fẹ́ sìn ọ́? Ṣé ó máa sun ilé ẹran rẹ mọ́jú?
10 Ṣé o lè fi okùn fa akọ màlúù igbó láàárín poro, Àbí ó lè tẹ̀ lé ọ lọ túlẹ̀ ní àfonífojì?
11 Ṣé o lè fọkàn tán agbára ńlá rẹ̀, Kí o sì jẹ́ kó bá ọ ṣe iṣẹ́ alágbára?
12 Ṣé o máa gbára lé e pé kó gbé irè oko rẹ wá, Ṣé ó sì máa kó o jọ sí ibi ìpakà rẹ?
13 Ògòǹgò ń fi ayọ̀ lu ìyẹ́ rẹ̀ pìpì, Àmọ́ ṣé a lè fi àwọn ìyẹ́ tó fi ń fò àti ìyẹ́ tó bo ara rẹ̀ wé ti ẹyẹ àkọ̀?
14 Torí ilẹ̀ ló máa ń fi ẹyin rẹ̀ sí, Ó sì ń mú kí wọ́n móoru nínú iyẹ̀pẹ̀.
15 Ó gbàgbé pé àwọn ẹsẹ̀ kan lè tẹ̀ wọ́n fọ́, Tàbí pé ẹran igbó lè tẹ̀ wọ́n mọ́lẹ̀.
16 Ó ń ṣe àwọn ọmọ rẹ̀ ṣúkaṣùka, bí ẹni pé òun kọ́ ló bí wọn; Kò bẹ̀rù pé làálàá òun lè já sí asán.
17 Torí Ọlọ́run ò fún un ní ọgbọ́n, Kò sì pín òye kankan fún un.
18 Àmọ́ tó bá dìde tó sì gbọn ìyẹ́ rẹ̀ pìpì, Ó máa fi ẹṣin àti ẹni tó gùn ún rẹ́rìn-ín.
19 Ṣé ìwọ lo fún ẹṣin ní agbára? Àbí ìwọ lo fi irun tó ń fẹ́ lẹ́lẹ́ wọ ọrùn rẹ̀ láṣọ?
20 Ṣé o lè mú kó fò sókè bíi tata? Bó ṣe ń fọn imú rẹ̀ lọ́nà tó gbayì ń kó jìnnìjìnnì báni.
21 Ó ń fi àtẹ́lẹsẹ̀ talẹ̀ ní àfonífojì, ó sì ń bẹ́ tagbára-tagbára; Ó ń lọ tààràtà sójú ogun.
22 Ó rí ìbẹ̀rù, ó rẹ́rìn-ín, ohunkóhun ò sì já a láyà. Kì í torí idà yíjú pa dà.
23 Apó ń mì pẹkẹpẹkẹ sí i, Ọ̀kọ̀ àti ẹ̀ṣín ń tàn yanran.
24 Bí ara rẹ̀ ṣe ń yá gágá, tó sì ń gbọn ara nù, ó ń bẹ́ gìjà síwájú, Kò lè dúró jẹ́ẹ́ tí wọ́n bá fun ìwo.
25 Tí ìwo bá dún, á figbe ta! Ó ń gbóòórùn ìjà láti òkèèrè, Ó sì ń gbọ́ ariwo àwọn ọ̀gágun àti igbe ogun.
26 Ṣé òye rẹ ló ń mú kí àṣáǹwéwé fò lọ sókè réré, Tó sì ń na ìyẹ́ rẹ̀ sí apá gúúsù?
27 Àbí ìwọ lò ń pàṣẹ fún idì, tó fi ń fò lọ sókè, Tó ń kọ́ ìtẹ́ rẹ̀ síbi tó ga fíofío,
28 Tó ń sun orí òkè tó dà gẹ̀rẹ́gẹ̀rẹ́ mọ́jú, Tó ń gbé ibi ààbò rẹ̀ níbi àpáta gbágungbàgun?
29 Látibẹ̀ ló ti ń wá oúnjẹ; Ojú rẹ̀ ń ríran jìnnà réré.
30 Àwọn ọmọ rẹ̀ ń fa ẹ̀jẹ̀ mu; Ibi tí òkú bá sì wà, ibẹ̀ ló máa ń wà.”
40 Jèhófà ń fún Jóòbù lésì nìṣó pé:
2 “Ṣó yẹ kí ẹni tó ń wá ẹ̀sùn bá Olódùmarè fa ọ̀rọ̀? Kí ẹni tó fẹ́ bá Ọlọ́run wí fèsì.”
3 Jóòbù dá Jèhófà lóhùn pé:
4 “Wò ó! Mi ò já mọ́ nǹkan kan. Kí ni màá fi dá ọ lóhùn? Mo fi ọwọ́ bo ẹnu mi.
5 Mo ti sọ̀rọ̀ lẹ́ẹ̀kan, àmọ́ mi ò ní dáhùn mọ́; Lẹ́ẹ̀kejì, mi ò sì ní sọ̀rọ̀ mọ́.”
6 Ni Jèhófà bá dá Jóòbù lóhùn látinú ìjì, ó ní:
7 “Jọ̀ọ́, gbára dì, kí o ṣe bí ọkùnrin; Màá bi ọ́ ní ìbéèrè, kí o sì dá mi lóhùn.
8 Ṣé o máa sọ pé mi ò ṣèdájọ́ bó ṣe tọ́ ni? Ṣé o máa dá mi lẹ́bi kí o lè jàre?
9 Ṣé o ní apá tó lágbára bíi ti Ọlọ́run tòótọ́, Àbí ṣé ohùn rẹ lè sán ààrá bíi tirẹ̀?
10 Jọ̀ọ́, fi ògo àti ọlá ńlá ṣe ara rẹ lọ́ṣọ̀ọ́; Kí o sì fi iyì àti ẹwà wọ ara rẹ láṣọ.
11 Tú ìbínú rẹ tó ń ru jáde; Wo gbogbo ẹni tó ń gbéra ga, kí o sì rẹ̀ wọ́n nípò wálẹ̀.
12 Wo gbogbo ẹni tó ń gbéra ga, kí o sì rẹ̀ wọ́n sílẹ̀, Kí o sì tẹ àwọn ẹni burúkú mọ́lẹ̀ níbi tí wọ́n dúró sí.
13 Fi wọ́n pa mọ́ sínú erùpẹ̀; Dè wọ́n síbi tó fara sin,
14 Nígbà náà, èmi pàápàá á sọ fún ọ pé, Ọwọ́ ọ̀tún rẹ lè gbà ọ́ là.
15 Wò ó, Béhémótì nìyí, tí mo dá bí mo ṣe dá ọ. Ó ń jẹ koríko bí akọ màlúù.
16 Wo bí ìbàdí rẹ̀ ṣe lágbára Àti bí àwọn iṣan ikùn rẹ̀ ṣe lágbára tó!
17 Ó ń mú kí ìrù rẹ̀ le bí igi kédárì; A hun àwọn iṣan itan rẹ̀ pọ̀.
18 Àwọn egungun rẹ̀ dà bí ọ̀pá bàbà oníhò; Apá àti ẹsẹ̀ rẹ̀ dà bí ọ̀pá irin tó lágbára.
19 Ó wà ní ipò kìíní lára àwọn iṣẹ́ Ọlọ́run; Aṣẹ̀dá rẹ̀ nìkan ló lè mú idà rẹ̀ sún mọ́ ọn.
20 Torí àwọn òkè ló ń pèsè oúnjẹ fún un, Níbi tí gbogbo àwọn ẹran igbó ti ń ṣeré.
21 Ó dùbúlẹ̀ sábẹ́ àwọn igi lótọ́sì, Lábẹ́ òjìji àwọn esùsú níbi irà.
22 Àwọn igi lótọ́sì ṣíji bò ó, Àwọn igi pọ́pílà tó wà ní àfonífojì sì yí i ká.
23 Tí odò bá ń ru gùdù, kì í bẹ̀rù. Ọkàn rẹ̀ balẹ̀, bí Jọ́dánì tiẹ̀ ń ya lu ẹnu rẹ̀.
24 Ṣé ẹnikẹ́ni lè mú un tó bá ń wò, Àbí kó fi ìwọ̀ kọ́ ọ ní imú?
41 “Ṣé o lè fi ìwọ ẹja mú Léfíátánì, Àbí o lè fi okùn de ahọ́n rẹ̀ mọ́lẹ̀?
2 Ṣé o lè ki okùn bọ ihò imú rẹ̀, Àbí o lè fi ìwọ̀ kọ́ ọ lẹ́nu?
3 Ṣé ó máa bẹ̀ ọ́ gidigidi, Àbí ó máa fi ohùn jẹ́ẹ́jẹ́ẹ́ bá ọ sọ̀rọ̀?
4 Ṣé ó máa bá ọ dá májẹ̀mú, Kí o lè sọ ọ́ di ẹrú rẹ títí láé?
5 Ṣé o máa bá a ṣeré bí ẹyẹ, Àbí o máa so okùn mọ́ ọn fún àwọn ọmọbìnrin rẹ kéékèèké?
6 Ṣé àwọn ọlọ́jà máa fi gba pààrọ̀? Ṣé wọ́n máa pín in láàárín àwọn oníṣòwò?
7 Ṣé o lè fi ọ̀kọ̀ gún gbogbo awọ ara rẹ̀, Àbí o lè fi àwọn ọ̀kọ̀ ìpẹja gún orí rẹ̀?
8 Gbé ọwọ́ rẹ lé e; O máa rántí ìjà náà, o ò sì ní ṣe bẹ́ẹ̀ mọ́ láé!
9 Asán ni ìrètí èyíkéyìí tí o bá ní pé o máa kápá rẹ̀. Tí o bá rí i lásán, ṣe ni jìnnìjìnnì á bò ọ́.
10 Kò sí ẹni tó jẹ́ ru ú sókè. Ta ló wá lè kò mí lójú?
11 Ta ló kọ́kọ́ fún mi ní ohunkóhun tí màá fi san án pa dà fún un? Tèmi ni ohunkóhun tó wà lábẹ́ ọ̀run.
12 Mi ò ní ṣàìsọ̀rọ̀ nípa apá àti ẹsẹ̀ rẹ̀, Nípa agbára ńlá rẹ̀ àti ara rẹ̀ tí a dá lọ́nà ìyanu.
13 Ta ló ti bọ́ ohun tó bò ó lára? Ta ló máa wọ ẹnu rẹ̀ tó là sílẹ̀?
14 Ta ló lè fipá ṣí àwọn ilẹ̀kùn ẹnu rẹ̀? Gbogbo eyín rẹ̀ ń dẹ́rù bani.
15 Àwọn ìpẹ́ tò lọ́wọ̀ọ̀wọ́ ní ẹ̀yìn rẹ̀, Wọ́n lẹ̀ mọ́ra pinpin.
16 Ọ̀kọ̀ọ̀kan lẹ̀ típẹ́típẹ́ mọ́ ìkejì, Débi pé afẹ́fẹ́ kò lè wọ àárín wọn.
17 Wọ́n lẹ̀ mọ́ra wọn; Wọ́n so mọ́ra wọn, wọn ò sì ṣeé yà sọ́tọ̀ọ̀tọ̀.
18 Ìró tó ń ti imú rẹ̀ jáde ń mú kí iná kọ yẹ̀rì, Ojú rẹ̀ sì dà bí ìmọ́lẹ̀ àárọ̀ tó ń tàn.
19 Mànàmáná ń kọ yẹ̀rì láti ẹnu rẹ̀; Iná ń ta pàrà jáde.
20 Èéfín ń tú jáde látinú ihò imú rẹ̀, Bí iná ìléru tí wọ́n fi koríko etídò dáná sí.
21 Èémí rẹ̀ ń mú kí ẹyin iná jó, Ọwọ́ iná sì ń ti ẹnu rẹ̀ jáde.
22 Ọrùn rẹ̀ lágbára gan-an, Jìnnìjìnnì sì ń sá lọ níwájú rẹ̀.
23 Àwọn ìṣẹ́po ẹran ara rẹ̀ lẹ̀ mọ́ra pẹ́kípẹ́kí; Wọ́n le gbagidi, bí ohun tí a rọ, tó dúró digbí.
24 Ọkàn rẹ̀ le bí òkúta, Àní, ó le bí ìyá ọlọ.
25 Tó bá gbéra, ẹ̀rù máa ń ba àwọn alágbára pàápàá; Tó bá jà pìtìpìtì, ṣìbáṣìbo á bá wọn.
26 Kò sí idà tó bà á tó lè ràn án; Bẹ́ẹ̀ ni ọ̀kọ̀, igaga tàbí orí ọfà kò lè ràn án.
27 Ó ka irin sí pòròpórò Àti bàbà sí igi tó ti jẹrà.
28 Ọfà kò lè lé e lọ; Òkúta kànnàkànnà máa ń di àgékù pòròpórò tó bá bà á.
29 Ó ka kùmọ̀ sí àgékù pòròpórò, Ó sì ń fi ẹ̀ṣín rẹ́rìn-ín bó ṣe ń dún pẹkẹpẹkẹ.
30 Abẹ́ rẹ̀ dà bí àwọn àfọ́kù ìkòkò tó mú; Ó tẹ́ ara rẹ̀ sínú ẹrọ̀fọ̀ bí ohun tí wọ́n fi ń pakà.
31 Ó ń mú kí ibú hó bí ìkòkò; Ó ń ru òkun gùdù bí ìkòkò òróró ìpara.
32 Ipa ọ̀nà rẹ̀ ń dán lẹ́yìn rẹ̀. Ṣe ni èèyàn á rò pé ibú omi ní irun funfun.
33 Kò sí ohun tó dà bí rẹ̀ ní ayé, Ẹ̀dá tí a dá pé kó má bẹ̀rù ohunkóhun.
34 Ó ń fìbínú wo gbogbo ohun tó ń gbéra ga. Òun ni ọba lórí gbogbo ẹran ńlá inú igbó.”
ÌWÉ KÌÍNÍ (Sáàmù 1-41) 1 Aláyọ̀ ni ẹni tí kì í tẹ̀ lé ìmọ̀ràn àwọn èèyàn burúkú Tí kì í dúró ní ọ̀nà àwọn ẹlẹ́ṣẹ̀ Tí kì í sì í jókòó lọ́dọ̀ àwọn ẹlẹ́gàn.
2 Ṣùgbọ́n òfin Jèhófà máa ń mú inú rẹ̀ dùn, Ó sì ń fi ohùn jẹ́ẹ́jẹ́ẹ́ ka òfin Rẹ̀ tọ̀sántòru.
3 Ó máa dà bí igi tí a gbìn sétí odò, Tó ń so èso ní àsìkò rẹ̀, Tí ewé rẹ̀ kì í sì í rọ. Gbogbo ohun tó bá ń ṣe yóò máa yọrí sí rere.
4 Àwọn èèyàn burúkú kò rí bẹ́ẹ̀; Wọ́n dà bí ìyàngbò tí afẹ́fẹ́ ń gbá lọ.
5 Ìdí nìyẹn tí àwọn èèyàn burúkú kò fi ní lè dúró nígbà ìdájọ́; Tí àwọn ẹlẹ́ṣẹ̀ kò sì ní lè dúró ní àwùjọ àwọn olódodo.
6 Nítorí Jèhófà mọ ọ̀nà àwọn olódodo, Àmọ́ ọ̀nà àwọn èèyàn burúkú máa ṣègbé.
2 Kí nìdí tí àwọn orílẹ̀-èdè fi ń ṣe awuyewuye Tí àwọn èèyàn sì ń sọ ohun asán lẹ́nu wúyẹ́wúyẹ́?
2 Àwọn ọba ayé dúró Àwọn aláṣẹ sì kóra jọ Láti dojú kọ Jèhófà àti ẹni àmì òróró rẹ̀.
3 Wọ́n sọ pé: “Ẹ jẹ́ ká já ṣẹkẹ́ṣẹkẹ̀ wọn kúrò lára wa Ká sì ju okùn wọn dà nù!”
4 Ẹni tó wà lórí ìtẹ́ ní ọ̀run á rẹ́rìn-ín; Jèhófà máa fi wọ́n ṣẹ̀sín.
5 Ní àkókò yẹn, á sọ̀rọ̀ sí wọn nínú ìbínú rẹ̀ Á sì kó jìnnìjìnnì bá wọn nínú ìbínú rẹ̀ tó ń jó bí iná,
6 Á sọ pé: “Èmi fúnra mi ti fi ọba mi jẹ Lórí Síónì, òkè mímọ́ mi.”
7 Ẹ jẹ́ kí n kéde àṣẹ Jèhófà; Ó sọ fún mi pé: “Ìwọ ni ọmọ mi; Òní ni mo di bàbá rẹ.
8 Béèrè lọ́wọ́ mi, màá fi àwọn orílẹ̀-èdè ṣe ogún fún ọ Màá sì fi gbogbo ìkángun ayé ṣe ohun ìní fún ọ.
9 Wàá fi ọ̀pá àṣẹ onírin ṣẹ́ wọn, Wàá sì fọ́ wọn túútúú bí ìkòkò amọ̀.”
10 Nítorí náà, ẹ̀yin ọba, ẹ lo ìjìnlẹ̀ òye; Ẹ gba ìtọ́sọ́nà, ẹ̀yin onídàájọ́ ayé.
11 Ẹ fi ìbẹ̀rù sin Jèhófà, Kí inú yín sì máa dùn nínú ìbẹ̀rù.
12 Ẹ bọlá fún ọmọ náà, àìjẹ́ bẹ́ẹ̀ Ọlọ́run máa bínú Ẹ sì máa ṣègbé kúrò lójú ọ̀nà, Nítorí ìbínú Rẹ̀ tètè máa ń ru. Aláyọ̀ ni gbogbo àwọn tó fi Í ṣe ibi ààbò.
Orin tí Dáfídì kọ nígbà tó ń sá lọ nítorí Ábúsálómù ọmọ rẹ̀. 3 Jèhófà, kí nìdí tí àwọn ọ̀tá mi fi pọ̀ tó báyìí? Kí nìdí tí ọ̀pọ̀ èèyàn fi ń dìde sí mi?
2 Ọ̀pọ̀ ń sọ nípa mi pé: “Ọlọ́run ò ní gbà á sílẹ̀.” (Sélà)
3 Àmọ́, ìwọ Jèhófà ni apata tó yí mi ká, Ògo mi àti Ẹni tó ń gbé orí mi sókè.
4 Màá ké pe Jèhófà, Yóò sì dá mi lóhùn láti òkè mímọ́ rẹ̀. (Sélà)
5 Màá dùbúlẹ̀, màá sùn; Màá sì jí ní àlàáfíà, Nítorí Jèhófà ń tì mí lẹ́yìn.
6 Mi ò bẹ̀rù ẹgbẹẹgbẹ̀rún èèyàn Tí wọ́n yí mi ká láti gbógun tì mí.
7 Dìde, Jèhófà! Gbà mí sílẹ̀, ìwọ Ọlọ́run mi! Nítorí wàá gbá gbogbo àwọn ọ̀tá mi ní páárì ẹ̀rẹ̀kẹ́; Wàá ká eyín àwọn ẹni burúkú.
8 Ti Jèhófà ni ìgbàlà. Ìbùkún rẹ wà lórí àwọn èèyàn rẹ. (Sélà)
Sí olùdarí; kí a kọ ọ́ pẹ̀lú àwọn ohun ìkọrin olókùn tín-ín-rín. Orin Dáfídì. 4 Nígbà tí mo bá pè, dá mi lóhùn, ìwọ Ọlọ́run mi olódodo. Ṣe ọ̀nà àbáyọ fún mi nínú wàhálà mi. Ṣe ojú rere sí mi, kí o sì gbọ́ àdúrà mi.
2 Ẹ̀yin ọmọ èèyàn, ìgbà wo lẹ máa ṣíwọ́ sísọ iyì mi di àbùkù? Ìgbà wo lẹ máa ṣíwọ́ nínífẹ̀ẹ́ ohun tí kò ní láárí, tí ẹ ó sì ṣíwọ́ wíwá ohun tí ó jẹ́ èké? (Sélà)
3 Kí ẹ mọ̀ pé Jèhófà máa ṣìkẹ́ ẹni ìdúróṣinṣin rẹ̀ lọ́nà àrà ọ̀tọ̀; Jèhófà máa gbọ́ nígbà tí mo bá ké pè é.
4 Tí inú bá bí yín, ẹ má ṣẹ̀. Ẹ sọ ohun tí ẹ ní í sọ nínú ọkàn yín, lórí ibùsùn yín, kí ẹ sì dákẹ́ jẹ́ẹ́. (Sélà)
5 Ẹ rú ẹbọ òdodo, Kí ẹ sì gbẹ́kẹ̀ lé Jèhófà.
6 Ọ̀pọ̀ ló ń sọ pé: “Ta ló máa jẹ́ ká rí ohun rere?” Jèhófà, jẹ́ kí ìmọ́lẹ̀ ojú rẹ tàn sí wa lára.
7 O ti fi ayọ̀ púpọ̀ kún ọkàn mi Ju ti àwọn tó ní ọ̀pọ̀ ọkà àti wáìnì tuntun nígbà ìkórè.
8 Màá dùbúlẹ̀, màá sì sùn ní àlàáfíà, Nítorí ìwọ nìkan, Jèhófà, ló ń mú kí n máa gbé láìséwu.
Sí olùdarí fún Néhílótì. Orin Dáfídì. 5 Fetí sí ọ̀rọ̀ mi, Jèhófà; Fiyè sí ẹ̀dùn ọkàn mi.
2 Fetí sí igbe ìrànlọ́wọ́ mi, Ìwọ Ọba mi àti Ọlọ́run mi, torí pé ìwọ ni mò ń gbàdúrà sí.
3 Ní òwúrọ̀, Jèhófà, wàá gbọ́ ohùn mi; Ní òwúrọ̀, màá sọ ohun tó ń jẹ mí lọ́kàn fún ọ, màá sì dúró dè ọ́.
4 Nítorí ìwọ kì í ṣe Ọlọ́run tó fẹ́ràn ìwà burúkú; Kò sí ẹni burúkú tó lè dúró lọ́dọ̀ rẹ.
5 Kò sí agbéraga tó lè dúró níwájú rẹ. O kórìíra gbogbo àwọn tó ń hùwà ibi;
6 Wàá pa àwọn tó ń parọ́ run. Jèhófà kórìíra àwọn tó ń hu ìwà ipá àti ìwà ẹ̀tàn.
7 Àmọ́ màá wá sínú ilé rẹ nítorí ìfẹ́ rẹ tí kì í yẹ̀ tó lágbára; Màá forí balẹ̀ ní ìdojúkọ tẹ́ńpìlì mímọ́ rẹ nínú ẹ̀rù tí mo ní fún ọ.
8 Jèhófà, ṣamọ̀nà mi nínú òdodo rẹ nítorí àwọn ọ̀tá mi; Mú kí ọ̀nà rẹ là fún mi.
9 Nítorí kò sí èyí tó ṣeé gbára lé nínú ọ̀rọ̀ wọn; Èrò ibi ló kún inú wọn; Sàréè tó ṣí sílẹ̀ ni ọ̀fun wọn; Wọ́n ń fi ẹnu wọn pọ́nni.
10 Àmọ́ Ọlọ́run á dá wọn lẹ́bi; Èrò ibi wọn á mú kí wọ́n ṣubú. Kí a lé wọn dà nù torí ẹ̀ṣẹ̀ wọn tó pọ̀ gan-an, Nítorí wọ́n ti ṣọ̀tẹ̀ sí ọ.
11 Àmọ́ gbogbo àwọn tó fi ọ́ ṣe ibi ààbò á máa yọ̀; Ìgbà gbogbo ni wọ́n á máa kígbe ayọ̀. Wàá dáàbò bo ọ̀nà àbáwọlé wọn, Àwọn tó nífẹ̀ẹ́ orúkọ rẹ yóò sì máa yọ̀ nínú rẹ.
12 Jèhófà, wàá bù kún ẹni tó bá jẹ́ olódodo; Wàá fi ojú rere dáàbò bò wọ́n bí apata ńlá.
Sí olùdarí; kí a kọ ọ́ pẹ̀lú àwọn ohun ìkọrin olókùn tín-ín-rín tí a yí sí Ṣẹ́mínítì. Orin Dáfídì. 6 Jèhófà, má ṣe bá mi wí nínú ìbínú rẹ, Má sì tọ́ mi sọ́nà nínú ìrunú rẹ.
2 Ṣojú rere sí mi, Jèhófà, nítorí ó ti ń rẹ̀ mí. Wò mí sàn, Jèhófà, nítorí àwọn egungun mi ń gbọ̀n.
3 Bẹ́ẹ̀ ni, ìdààmú ti bá mi gidigidi, Torí náà, mò ń bi ọ́, Jèhófà, ìgbà wo ló máa dópin?
4 Pa dà, Jèhófà, kí o sì gbà mí sílẹ̀; Gbà mí là nítorí ìfẹ́ rẹ tí kì í yẹ̀.
5 Nítorí òkú kò lè sọ nípa rẹ; Àbí, ta ló lè yìn ọ́ nínú Isà Òkú?
6 Àárẹ̀ ti mú mi nítorí ẹ̀dùn ọkàn mi; Láti òru mọ́jú ni omijé mi ń rin ibùsùn mi gbingbin; Ẹkún mi ti fi omi kún àga tìmùtìmù mi.
7 Ìbànújẹ́ ti sọ ojú mi di bàìbàì; Ojú mi ti ṣú nítorí gbogbo àwọn tó ń halẹ̀ mọ́ mi.
8 Ẹ kúrò lọ́dọ̀ mi, gbogbo ẹ̀yin tó ń hùwà burúkú, Nítorí pé Jèhófà yóò gbọ́ igbe ẹkún mi.
9 Jèhófà yóò gbọ́ ẹ̀bẹ̀ mi fún ojú rere; Jèhófà yóò dáhùn àdúrà mi.
10 Ojú á ti gbogbo àwọn ọ̀tá mi, ìdààmú á sì bá wọn; Ìtìjú òjijì á mú wọn sá pa dà.
Orin arò Dáfídì tí ó kọ sí Jèhófà nítorí àwọn ọ̀rọ̀ Kúṣì ọmọ Bẹ́ńjámínì. 7 Jèhófà Ọlọ́run mi, ìwọ ni mo fi ṣe ibi ààbò mi. Gbà mí lọ́wọ́ gbogbo àwọn tó ń ṣe inúnibíni sí mi, kí o sì dá mi nídè.
2 Àìjẹ́ bẹ́ẹ̀, wọ́n á fà mí ya pẹ́rẹpẹ̀rẹ bíi kìnnìún, Wọ́n á gbé mi lọ láìsí ẹni tó máa gbà mí sílẹ̀.
3 Jèhófà Ọlọ́run mi, tí mo bá jẹ̀bi nínú ọ̀ràn yìí, Tí mo bá ṣe àìtọ́,
4 Tí mo bá ṣe àìdáa sí ẹni tó ṣe rere sí mi, Tàbí kẹ̀, tí mo bá kó ẹrù ọ̀tá mi lọ láìnídìí,
5 Kí ọ̀tá máa lépa mi, kó sì bá mi; Kó tẹ ẹ̀mí mi mọ́lẹ̀ Kó sì mú kí ògo mi pa rẹ́ mọ́ ilẹ̀. (Sélà)
6 Dìde nínú ìbínú rẹ, Jèhófà; Gbéra láti kojú àwọn ọ̀tá mi nínú ìbínú wọn; Jí nítorí mi, kí o sì mú kí wọ́n ṣe ìdájọ́ òdodo.
7 Kí àwọn orílẹ̀-èdè yí ọ ká; Kí o sì gbéjà kò wọ́n látòkè.
8 Jèhófà yóò ṣe ìdájọ́ àwọn èèyàn. Ṣe ìdájọ́ mi, Jèhófà, gẹ́gẹ́ bí òdodo mi Àti gẹ́gẹ́ bí ìwà títọ́ mi.
9 Jọ̀wọ́, fòpin sí ìwà ibi àwọn ẹni burúkú. Àmọ́, fìdí olódodo múlẹ̀, Nítorí pé Ọlọ́run olódodo ni ọ́, tó ń ṣàyẹ̀wò ọkàn àti inú lọ́hùn-ún.
10 Ọlọ́run ni apata mi, Olùgbàlà àwọn tí ọkàn wọn dúró ṣinṣin.
11 Ọlọ́run jẹ́ Onídàájọ́ òdodo, Ọlọ́run sì ń kéde ìdájọ́ rẹ̀ lójoojúmọ́.
12 Bí ẹnikẹ́ni kò bá ronú pìwà dà, Á pọ́n idà rẹ̀; Á tẹ ọrun rẹ̀, á sì mú kó wà ní sẹpẹ́.
13 Ó ń ṣètò àwọn ohun ìjà rẹ̀ tó ń ṣekú pani sílẹ̀; Ó ń mú kí àwọn ọfà rẹ̀ tó ń jó fòfò wà ní sẹpẹ́.
14 Wo ẹni tó lóyún ìwà ìkà; Ọmọ ìjàngbọ̀n wà nínú rẹ̀, ó sì bí èké.
15 Ó ti wa kòtò, ó sì gbẹ́ ẹ jìn, Àmọ́ ó já sínú ihò tí òun fúnra rẹ̀ gbẹ́.
16 Wàhálà tó dá sílẹ̀ á pa dà sí orí òun fúnra rẹ̀; Ìwà ipá rẹ̀ á sì já lé àtàrí rẹ̀.
17 Màá yin Jèhófà nítorí òdodo rẹ̀, Màá sì fi orin yin orúkọ Jèhófà Ẹni Gíga Jù Lọ.
Sí olùdarí; lórí Gítítì. Orin Dáfídì. 8 Jèhófà Olúwa wa, orúkọ rẹ mà níyì ní gbogbo ayé o; O ti gbé ògo rẹ ga, kódà ó ga ju ọ̀run lọ!
2 O fìdí agbára rẹ múlẹ̀ láti ẹnu àwọn ọmọdé àti àwọn ọmọ jòjòló Nítorí àwọn elénìní rẹ, Kí o lè pa ọ̀tá àti olùgbẹ̀san lẹ́nu mọ́.
3 Nígbà tí mo rí ọ̀run rẹ, àwọn iṣẹ́ ìka rẹ, Òṣùpá àti àwọn ìràwọ̀ tí o ti ṣètò sílẹ̀,
4 Kí ni ẹni kíkú jẹ́ tí o fi ń fi í sọ́kàn Àti ọmọ aráyé tí o fi ń tọ́jú rẹ̀?
5 O mú kó rẹlẹ̀ díẹ̀ ju àwọn ẹni bí Ọlọ́run, O sì fi ògo àti ọlá ńlá dé e ládé.
6 O fún un ní àṣẹ lórí àwọn iṣẹ́ ọwọ́ rẹ; O ti fi ohun gbogbo sábẹ́ ẹsẹ̀ rẹ̀:
7 Gbogbo àwọn agbo ẹran àti màlúù, Àti àwọn ẹran inú igbó,
8 Àwọn ẹyẹ ojú ọ̀run àti ẹja inú òkun, Ohunkóhun tó ń gba inú òkun kọjá.
9 Jèhófà Olúwa wa, orúkọ rẹ mà níyì ní gbogbo ayé o!
Sí olùdarí; lórí Muti-lábénì. Orin Dáfídì.  9 Jèhófà, màá fi gbogbo ọkàn mi yìn ọ́; Màá sọ nípa gbogbo iṣẹ́ àgbàyanu rẹ.
2 Ṣe ni inú mi á máa dùn, tí màá sì máa yọ̀ nínú rẹ; Màá fi orin yin orúkọ rẹ, ìwọ Ẹni Gíga Jù Lọ.
3 Nígbà tí àwọn ọ̀tá mi bá sá pa dà, Wọ́n á ṣubú, wọ́n á sì ṣègbé kúrò níwájú rẹ.
4 Nítorí pé o gbèjà mi lórí ẹ̀tọ́ mi; O jókòó sórí ìtẹ́ rẹ, o sì ń fi òdodo ṣe ìdájọ́.
5 O ti bá àwọn orílẹ̀-èdè wí, o sì ti pa àwọn ẹni burúkú run, O ti nu orúkọ wọn kúrò títí láé àti láéláé.
6 Ọ̀tá ti pa run títí láé; O ti fa àwọn ìlú wọn tu, Wọn yóò sì di ẹni ìgbàgbé.
7 Àmọ́ Jèhófà wà lórí ìtẹ́ títí láé; Ó ti fìdí ìtẹ́ rẹ̀ múlẹ̀ gbọn-in láti máa ṣe ìdájọ́ òdodo.
8 Yóò fi òdodo ṣe ìdájọ́ ilẹ̀ ayé tí à ń gbé; Yóò dá ẹjọ́ òdodo fún àwọn orílẹ̀-èdè. ו [Wọ́ọ̀]
9 Jèhófà yóò di ibi ààbò fún àwọn tí à ń ni lára, Ibi ààbò ní àkókò wàhálà.
10 Àwọn tó mọ orúkọ rẹ yóò gbẹ́kẹ̀ lé ọ; Jèhófà, ìwọ kì yóò pa àwọn tó ń wá ọ tì láé.
11 Ẹ kọ orin ìyìn sí Jèhófà, ẹni tó ń gbé ní Síónì; Ẹ jẹ́ kí àwọn èèyàn mọ àwọn ohun tí ó ṣe.
12 Nítorí Ẹni tó ń gbẹ̀san ẹ̀jẹ̀ wọn ń rántí wọn; Kò ní gbàgbé igbe àwọn tí ìyà ń jẹ.
13 Ṣojú rere sí mi, Jèhófà; wo ìyà tí àwọn tó kórìíra mi fi ń jẹ mí, Ìwọ tó gbé mi dìde láti àwọn ẹnubodè ikú,
14 Kí n lè máa kéde àwọn iṣẹ́ rẹ tí ó yẹ fún ìyìn ní àwọn ẹnubodè ọmọbìnrin Síónì, Kí àwọn iṣẹ́ ìgbàlà rẹ sì lè máa mú inú mi dùn.
15 Àwọn orílẹ̀-èdè ti rì sínú kòtò tí wọ́n gbẹ́; Ẹsẹ̀ wọn ti kó sínú àwọ̀n tí àwọn fúnra wọn dẹ pa mọ́.
16 Àwọn ìdájọ́ tí Jèhófà ń mú ṣẹ ń jẹ́ kí a mọ̀ ọ́n. Iṣẹ́ ọwọ́ ẹni burúkú ti dẹkùn mú òun fúnra rẹ̀. Hígáíónì. (Sélà)
17 Àwọn èèyàn burúkú á sá pa dà, wọ́n á sì forí lé Isà Òkú, Gbogbo àwọn orílẹ̀-èdè tó gbàgbé Ọlọ́run.
18 Àmọ́, a kò ní gbàgbé àwọn aláìní títí lọ; Bẹ́ẹ̀ ni ìrètí àwọn oníwà pẹ̀lẹ́ kò ní já sí asán láé.
19 Dìde, Jèhófà! Má ṣe jẹ́ kí ẹni kíkú borí. Jẹ́ kí àwọn orílẹ̀-èdè gba ìdájọ́ níwájú rẹ.
20 Dẹ́rù bà wọ́n, Jèhófà, Jẹ́ kí àwọn orílẹ̀-èdè mọ̀ pé ẹni kíkú lásán ni wọ́n. (Sélà)
10 Jèhófà, kí nìdí tí o fi dúró lókèèrè? Kí nìdí tí o fi fara pa mọ́ ní àkókò wàhálà?
2 Ẹni burúkú ń fi ìgbéraga lépa ẹni tí kò ní olùrànlọ́wọ́, Àmọ́ èrò ibi tó gbà máa yí dà lé e lórí.
3 Ẹni burúkú ń fọ́nnu nítorí ìfẹ́ ọkàn ara rẹ̀, Ó sì ń súre fún àwọn olójúkòkòrò;  Kì í bọ̀wọ̀ fún Jèhófà.
4 Ìgbéraga kì í jẹ́ kí ẹni burúkú ṣe ìwádìí kankan; Gbogbo èrò rẹ̀ ni pé: “Kò sí Ọlọ́run.”
5 Àwọn ọ̀nà rẹ̀ ń yọrí sí rere, Àmọ́ àwọn ìdájọ́ rẹ ga kọjá òye rẹ̀; Ó ń fi gbogbo àwọn ọ̀tá rẹ̀ ṣẹ̀sín.
6 Ó ń sọ lọ́kàn rẹ̀ pé: “Mìmì kan ò ní mì mí; Láti ìran dé ìran Mi ò ní rí àjálù láé.”
7 Ègún, irọ́ àti ìhàlẹ̀ kún ẹnu rẹ̀; Ìjàngbọ̀n àti jàǹbá wà lábẹ́ ahọ́n rẹ̀.
8 Ó ń lúgọ lẹ́gbẹ̀ẹ́ àwọn ibùdó; Ó ń pa àwọn aláìṣẹ̀ láti ibi tó fara pa mọ́ sí.  Ojú rẹ̀ ń wá àwọn tó rin àrìnfẹsẹ̀sí.
9 Ó ń dúró níbi tó fara pa mọ́ sí bíi kìnnìún nínú ihò rẹ̀. Ó ń dúró láti mú ẹni tí kò ní olùrànlọ́wọ́. Ó ń mú ẹni tí kò ní olùrànlọ́wọ́ nígbà tó bá pa àwọ̀n rẹ̀ dé.
10 Ẹni tó bá kó sí i lọ́wọ́ yóò di àtẹ̀rẹ́, yóò sì ṣubú lulẹ̀; Àwọn tó rin àrìnfẹsẹ̀sí yóò kó sínú akóló rẹ̀.
11 Ó sọ lọ́kàn rẹ̀ pé: “Ọlọ́run ti gbàgbé. Ó ti gbé ojú rẹ̀ kúrò. Kò sì ní fiyè sí i láé.”
12 Jèhófà dìde. Ọlọ́run, gbé ọwọ́ rẹ sókè. Má gbàgbé àwọn tí kò ní olùrànlọ́wọ́.
13 Kí nìdí tí ẹni burúkú kò fi bọ̀wọ̀ fún Ọlọ́run? Ó sọ lọ́kàn rẹ̀ pé: “O ò ní pè mí wá jíhìn.”
14 Àmọ́, o rí ìjàngbọ̀n àti ìdààmú. Ò ń wò ó, o sì gbé ìgbésẹ̀. Ọ̀dọ̀ rẹ ni àwọn tó rin àrìnfẹsẹ̀sí yíjú sí; Ìwọ ni olùrànlọ́wọ́ ọmọ aláìníbaba.
15 Ṣẹ́ apá ẹni burúkú àti ẹni ibi, Kó lè jẹ́ pé nígbà tí o bá wá ìwà burúkú rẹ̀, O ò ní rí i mọ́.
16 Jèhófà ni Ọba títí láé àti láéláé. Àwọn orílẹ̀-èdè ti ṣègbé kúrò láyé. ת [Tọ́ọ̀]
17 Àmọ́ Jèhófà, wàá gbọ́ ẹ̀bẹ̀ àwọn oníwà pẹ̀lẹ́. Wàá mú ọkàn wọn dúró ṣinṣin, wàá sì fiyè sí wọn.
18 Wàá dá ẹjọ́ òdodo fún ọmọ aláìníbaba àti ẹni tí a ni lára, Kí ẹni kíkú lásánlàsàn má bàa dẹ́rù bà wọ́n mọ́.
Sí olùdarí. Ti Dáfídì. 11 Jèhófà ni mo fi ṣe ibi ààbò mi. Torí náà, ẹ ṣe lè sọ fún mi pé: “Fò lọ sórí òkè bí ẹyẹ!
2 Wo bí àwọn ẹni burúkú ṣe tẹ ọrun; Wọ́n fi ọfà wọn sára okùn ọrun, Kí wọ́n lè ta á látinú òkùnkùn lu àwọn tí ọkàn wọn dúró ṣinṣin.
3 Nígbà tí ìpìlẹ̀ bá bà jẹ́, Kí ni olódodo lè ṣe?”
4 Jèhófà wà nínú tẹ́ńpìlì mímọ́ rẹ̀. Ìtẹ́ Jèhófà wà ní ọ̀run. Ojú rẹ̀ ń wò, ojú rẹ̀ tó rí ohun gbogbo ń ṣàyẹ̀wò àwọn ọmọ èèyàn.
5 Jèhófà ń ṣàyẹ̀wò olódodo àti ẹni burúkú; Ó kórìíra ẹni tó bá nífẹ̀ẹ́ ìwà ipá.
6 Yóò dẹ ọ̀pọ̀ pańpẹ́ fún àwọn ẹni burúkú; Iná, imí ọjọ́ àti ẹ̀fúùfù gbígbóná ni yóò wà nínú ife wọn.
7 Nítorí olódodo ni Jèhófà; ó nífẹ̀ẹ́ àwọn iṣẹ́ òdodo. Àwọn adúróṣinṣin yóò rí ojú rẹ̀.
Sí olùdarí; kí a yí i sí Ṣẹ́mínítì. Orin Dáfídì. 12 Gbà mí Jèhófà, nítorí kò sí ẹni ìdúróṣinṣin mọ́; Àwọn olóòótọ́ ti pòórá láàárín àwọn èèyàn.
2 Irọ́ ni wọ́n ń pa fún ara wọn; Wọ́n ń fi ètè wọn pọ́nni, wọ́n sì ń fi ọkàn ẹ̀tàn sọ̀rọ̀.
3 Jèhófà máa gé gbogbo ètè tó ń pọ́nni kúrò Àti ahọ́n tó ń sọ̀rọ̀ ìgbéraga,
4 Àwọn tó ń sọ pé: “Ahọ́n wa la máa fi ṣàṣeyọrí. Bó ṣe wù wá ni à ń lo ètè wa; Ta ló máa jẹ ọ̀gá lé wa lórí?”
5 “Nítorí ìnira àwọn tí ìyà ń jẹ, Nítorí ìkérora àwọn aláìní, Màá dìde láti gbé ìgbésẹ̀,” ni Jèhófà wí. “Màá gbà wọ́n lọ́wọ́ àwọn tó kórìíra wọn.”
6 Àwọn ọ̀rọ̀ Jèhófà mọ́; Wọ́n dà bíi fàdákà tí a yọ́ mọ́ nínú iná ìléru tí wọ́n fi amọ̀ ṣe, èyí tí a yọ́ mọ́ ní ìgbà méje.
7 Jèhófà, wàá máa ṣọ́ wọn; Wàá dáàbò bo kálukú wọn lọ́wọ́ ìran yìí títí láé.
8 Àwọn ẹni burúkú ń rìn káàkiri fàlàlà Nítorí pé àwọn ọmọ èèyàn ń gbé ìwà ìbàjẹ́ lárugẹ.
Sí olùdarí. Orin Dáfídì. 13 Jèhófà, ìgbà wo lo máa gbàgbé mi dà? Ṣé títí láé ni? Ìgbà wo lo máa gbé ojú rẹ pa mọ́ fún mi dà?
2 Ìgbà wo ni mi ò ní dààmú mọ́, Tí ẹ̀dùn ọkàn mi ojoojúmọ́ á sì dópin? Ìgbà wo ni ọ̀tá mi ò ní jẹ gàba lé mi lórí mọ́?
3 Bojú wò mí, kí o sì dá mi lóhùn, Jèhófà Ọlọ́run mi. Tan ìmọ́lẹ̀ sí ojú mi, kí n má bàa sun oorun ikú,
4 Kí ọ̀tá mi má bàa sọ pé: “Mo ti ṣẹ́gun rẹ̀!” Má ṣe jẹ́ kí àwọn tó ń ta kò mí yọ̀ lórí ìṣubú mi.
5 Ní tèmi, ìfẹ́ rẹ tí kì í yẹ̀ ni mo gbẹ́kẹ̀ lé; Àwọn iṣẹ́ ìgbàlà rẹ yóò máa mú ọkàn mi yọ̀.
6 Ṣe ni èmi yóò máa kọrin sí Jèhófà, nítorí ó ti san èrè fún mi lọ́pọ̀lọpọ̀.
Sí olùdarí. Ti Dáfídì. 14 Òmùgọ̀ sọ lọ́kàn rẹ̀ pé: “Kò sí Jèhófà.” Ìwà ìbàjẹ́ ni wọ́n ń hù, ìṣesí wọn sì jẹ́ ohun ìríra; Kò sí ẹni tó ń ṣe rere.
2 Àmọ́ Jèhófà ń bojú wo àwọn ọmọ èèyàn láti ọ̀run Láti rí i bóyá ẹnì kan wà tó ní ìjìnlẹ̀ òye, bóyá ẹnì kan wà tó ń wá Jèhófà.
3 Gbogbo wọn ti kúrò lójú ọ̀nà; Gbogbo wọn jẹ́ oníwà ìbàjẹ́. Kò sí ẹni tó ń ṣe rere, Kò tiẹ̀ sí ẹyọ kan.
4 Ṣé kò yé ìkankan lára àwọn oníwà burúkú ni? Wọ́n ń ya àwọn èèyàn mi jẹ bí ẹni ń jẹ búrẹ́dì. Wọn ò ké pe Jèhófà.
5 Àmọ́, jìnnìjìnnì á bò wọ́n, Nítorí Jèhófà wà pẹ̀lú ìran àwọn olódodo.
6 Ẹ̀yin oníwà burúkú fẹ́ da èrò aláìní rú, Àmọ́ Jèhófà ni ibi ààbò rẹ̀.
7 Ká ní ìgbàlà Ísírẹ́lì lè wá láti Síónì ni! Nígbà tí Jèhófà bá kó àwọn èèyàn rẹ̀ tó wà lóko ẹrú pa dà, Kí inú Jékọ́bù dùn, kí Ísírẹ́lì sì yọ̀.
Orin Dáfídì. 15 Jèhófà, ta ló lè jẹ́ àlejò nínú àgọ́ rẹ? Ta ló lè máa gbé ní òkè mímọ́ rẹ?
2 Ẹni tó ń rìn láìlẹ́bi, Tó ń ṣe ohun tí ó tọ́ Tó sì ń sọ òtítọ́ nínú ọkàn rẹ̀.
3 Kò fi ahọ́n rẹ̀ bani jẹ́, Kò ṣe ohun búburú kankan sí ọmọnìkejì rẹ̀, Kò sì ba àwọn ọ̀rẹ́ rẹ̀ lórúkọ jẹ́.
4 Kì í bá ẹnikẹ́ni tó jẹ́ oníwàkiwà kẹ́gbẹ́, Àmọ́ ó máa ń bọlá fún àwọn tó bẹ̀rù Jèhófà. Kì í yẹ àdéhùn, kódà tó bá máa pa á lára.
5 Kì í yáni lówó èlé, Kì í gba àbẹ̀tẹ́lẹ̀ láti gbógun ti aláìṣẹ̀. Ẹni tó bá ń ṣe àwọn nǹkan yìí, mìmì kan ò ní mì í láé.
Míkítámù ti Dáfídì. 16 Dáàbò bò mí, Ọlọ́run, nítorí ìwọ ni mo fi ṣe ibi ààbò.
2 Mo ti sọ fún Jèhófà pé: “Ìwọ ni Jèhófà, Orísun oore mi.
3 Àwọn ẹni mímọ́ tó wà láyé Àti àwọn ọlọ́lá, ń mú inú mi dùn jọjọ.”
4 Àwọn tó ń tẹ̀ lé ọlọ́run mìíràn ń sọ ìbànújẹ́ wọn di púpọ̀. Mi ò ní bá wọn da ọrẹ ohun mímu ẹ̀jẹ̀ sílẹ̀, Bẹ́ẹ̀ ni ètè mi ò ní dárúkọ wọn.
5 Jèhófà ni ìpín mi, apá tí ó kàn mí àti ife mi. O dáàbò bo ogún mi.
6 A ti díwọ̀n àwọn ibi tó dáa jáde fún mi. Bẹ́ẹ̀ ni, ogún mi tẹ́ mi lọ́rùn.
7 Màá yin Jèhófà, ẹni tó fún mi ní ìmọ̀ràn. Kódà láàárín òru, èrò inú mi ń tọ́ mi sọ́nà.
8 Mo gbé Jèhófà síwájú mi nígbà gbogbo. Torí pé ó wà ní ọwọ́ ọ̀tún mi, mìmì kan ò ní mì mí.
9 Nítorí náà, ọkàn mi ń yọ̀, gbogbo ara mi ń dunnú. Mo sì ń gbé lábẹ́ ààbò.
10 Torí o ò ní fi mí sílẹ̀ nínú Isà Òkú. O ò ní jẹ́ kí ẹni ìdúróṣinṣin rẹ rí kòtò.
11 O jẹ́ kí n mọ ọ̀nà ìyè. Ayọ̀ púpọ̀ wà ní iwájú rẹ, Ìdùnnú sì wà ní ọwọ́ ọ̀tún rẹ títí láé.
Àdúrà Dáfídì. 17 Jèhófà, gbọ́ ẹ̀bẹ̀ mi fún ìdájọ́ òdodo; Fiyè sí igbe mi fún ìrànlọ́wọ́; Fetí sí àdúrà tí mo gbà láìṣẹ̀tàn.
2 Kí o ṣe ìpinnu tí ó tọ́ nítorí mi; Kí ojú rẹ rí ohun tí ó tọ́.
3 O ti ṣàyẹ̀wò ọkàn mi, o ti bẹ̀ mí wò ní òru; O ti yọ́ mi mọ́; Wàá rí i pé mi ò ní èrò ibi kankan lọ́kàn, Ẹnu mi kò sì dẹ́ṣẹ̀.
4 Ohunkóhun tí àwọn èèyàn ì báà máa ṣe, Nítorí ọ̀rọ̀ rẹ, mo yẹra fún ọ̀nà àwọn ọlọ́ṣà.
5 Má ṣe jẹ́ kí ìṣísẹ̀ mi kúrò ní ọ̀nà rẹ Kí n má bàa kọsẹ̀.
6 Ọlọ́run, mò ń ké pè ọ́, torí mo mọ̀ pé wàá dá mi lóhùn. Tẹ́tí sí mi. Gbọ́ ọ̀rọ̀ mi.
7 Fi ìfẹ́ rẹ tí kì í yẹ̀ hàn lọ́nà àgbàyanu, Ìwọ Olùgbàlà àwọn tó ń wá ààbò ní ọwọ́ ọ̀tún rẹ Kí ọwọ́ àwọn tó ń ṣọ̀tẹ̀ sí ọ má bàa tẹ̀ wọ́n.
8 Dáàbò bò mí bí ọmọlójú rẹ; Fi mí pa mọ́ sábẹ́ òjìji ìyẹ́ apá rẹ.
9 Dáàbò bò mí lọ́wọ́ àwọn ẹni burúkú tó ń gbéjà kò mí. Lọ́wọ́ àwọn ọ̀tá alénimádẹ̀yìn tí wọ́n yí mi ká.
10 Wọ́n ti yigbì; Wọ́n ń fi ẹnu wọn sọ̀rọ̀ ìgbéraga;
11 Ní báyìí, wọ́n ti ká wa mọ́; Wọ́n ń wá ọ̀nà tí wọ́n á fi gbé wa ṣubú.
12 Ó dà bíi kìnnìún tó fẹ́ fa ẹran ya, Bí ọmọ kìnnìún tó lúgọ síbi ìkọ̀kọ̀.
13 Dìde Jèhófà, kí o kò ó lójú kí o sì mú un balẹ̀; Fi idà rẹ gbà mí lọ́wọ́ ẹni burúkú;
14 Jèhófà, fi ọwọ́ rẹ gbà mí sílẹ̀, Lọ́wọ́ àwọn èèyàn ayé yìí, àwọn tí ìpín wọn jẹ́ ti ayé yìí, Àwọn tí o fún ní àwọn ohun rere tí o ti pèsè, Àwọn tí wọ́n fi ogún sílẹ̀ fún ọmọ púpọ̀.
15 Àmọ́ ní tèmi, màá rí ojú rẹ nínú òdodo; Ó tẹ́ mi lọ́rùn láti máa jí rí ọ.
Sí olùdarí. Látọ̀dọ̀ Dáfídì ìránṣẹ́ Jèhófà, tí ó kọ ọ̀rọ̀ yìí lórin sí Jèhófà ní ọjọ́ tí Jèhófà gbà á lọ́wọ́ gbogbo àwọn ọ̀tá rẹ̀ àti lọ́wọ́ Sọ́ọ̀lù. Ó sọ pé: 18 Jèhófà, mo nífẹ̀ẹ́ rẹ, ìwọ ni okun mi.
2 Jèhófà ni àpáta gàǹgà mi àti odi ààbò mi àti Ẹni tó ń gbà mí sílẹ̀. Ọlọ́run mi ni àpáta mi, ẹni tí mo fi ṣe ibi ààbò, Apata mi àti ìwo ìgbàlà mi, ibi ààbò mi.
3 Mo ké pe Jèhófà, ẹni tí ìyìn yẹ, Yóò sì gbà mí lọ́wọ́ àwọn ọ̀tá mi.
4 Àwọn okùn ikú yí mi ká; Àwọn ọkùnrin tí kò ní láárí ya lù mí bí omi.
5 Àwọn okùn Isà Òkú yí mi ká; Ikú dẹ pańpẹ́ síwájú mi.
6 Mo ké pe Jèhófà nínú wàhálà mi, Mo sì ń kígbe sí Ọlọ́run mi fún ìrànlọ́wọ́. Ó gbọ́ ohùn mi láti tẹ́ńpìlì rẹ̀, Igbe tí mo ké sọ́dọ̀ rẹ̀ fún ìrànlọ́wọ́ sì dé etí rẹ̀.
7 Nígbà náà, ayé bẹ̀rẹ̀ sí í mì, ó sì ń mì jìgìjìgì; Ìpìlẹ̀ àwọn òkè mì, Wọ́n sì ń mì síwá-sẹ́yìn nítorí a ti mú un bínú.
8 Èéfín jáde láti ihò imú rẹ̀, Iná tó ń jóni run jáde láti ẹnu rẹ̀, Ẹyin iná sì ń jó láti ọ̀dọ̀ rẹ̀.
9 Ó tẹ ọ̀run wálẹ̀ bí ó ṣe ń sọ̀ kalẹ̀. Ìṣúdùdù tó kàmàmà sì wà lábẹ́ ẹsẹ̀ rẹ̀.
10 Ó gun kérúbù, ó sì ń fò bọ̀. Ó ń bọ̀ ṣòòrò wálẹ̀ lórí ìyẹ́ apá áńgẹ́lì kan.
11 Ó wá fi òkùnkùn bo ara rẹ̀, Ó bò ó yí ká bí àgọ́, Nínú ojú ọ̀run tó ṣú dẹ̀dẹ̀.
12 Láti inú ìmọ́lẹ̀ tó wà níwájú rẹ̀, Yìnyín àti ẹyin iná gba inú àwọsánmà jáde.
13 Nígbà náà, Jèhófà bẹ̀rẹ̀ sí í sán ààrá ní ọ̀run; Ẹni Gíga Jù Lọ mú kí a gbọ́ ohùn rẹ̀ Pẹ̀lú yìnyín àti ẹyin iná.
14 Ó ta àwọn ọfà rẹ̀, ó sì tú wọn ká; Ó ju mànàmáná rẹ̀, ó sì kó wọn sínú ìdàrúdàpọ̀.
15 Ìsàlẹ̀ odò hàn síta; Àwọn ìpìlẹ̀ ayé hàn síta nítorí ìbáwí rẹ, Jèhófà, Nípa èémí tó tú jáde ní ihò imú rẹ.
16 Ó na ọwọ́ rẹ̀ láti òkè; Ó mú mi, ó sì fà mí jáde látinú omi jíjìn.
17 Ó gbà mí lọ́wọ́ ọ̀tá mi alágbára, Lọ́wọ́ àwọn tó kórìíra mi, tí wọ́n sì lágbára jù mí lọ.
18 Wọ́n kò mí lójú ní ọjọ́ àjálù mi, Ṣùgbọ́n Jèhófà ni alátìlẹyìn mi.
19 Ó mú mi jáde wá sí ibi ààbò; Ó gbà mí sílẹ̀ nítorí pé inú rẹ̀ dùn sí mi.
20 Jèhófà san èrè fún mi nítorí òdodo mi; Ó san èrè fún mi nítorí pé ọwọ́ mi mọ́.
21 Nítorí mo ti pa àwọn ọ̀nà Jèhófà mọ́, Mi ò hùwà burúkú, kí n wá fi Ọlọ́run mi sílẹ̀.
22 Gbogbo ìdájọ́ rẹ̀ wà ní iwájú mi; Mi ò ní pa àwọn òfin rẹ̀ tì.
23 Màá jẹ́ aláìlẹ́bi níwájú rẹ̀, Màá sì pa ara mi mọ́ kúrò nínú ẹ̀ṣẹ̀.
24 Kí Jèhófà san èrè fún mi nítorí òdodo mi Àti nítorí pé ọwọ́ mi mọ́ ní iwájú rẹ̀.
25 Ìwọ jẹ́ adúróṣinṣin sí ẹni tó jẹ́ adúróṣinṣin; Ìwọ ń hùwà àìlẹ́bi sí ọkùnrin aláìlẹ́bi;
26 Ìwọ jẹ́ mímọ́ sí ẹni tí ó mọ́, Àmọ́ ìwọ ń jẹ́ kí àwọn oníbékebèke mọ̀ pé òmùgọ̀ ni wọ́n.
27 Ò ń gba àwọn ẹni rírẹlẹ̀ là Ṣùgbọ́n ò ń rẹ àwọn agbéraga wálẹ̀.
28 Jèhófà, ìwọ lò ń tan fìtílà mi, Ọlọ́run mi tó ń tan ìmọ́lẹ̀ sí òkùnkùn mi.
29 Ìrànlọ́wọ́ rẹ ni mo fi lè gbéjà ko àwọn jàǹdùkú; Agbára Ọlọ́run ni mo fi lè gun ògiri.
30 Pípé ni ọ̀nà Ọlọ́run tòótọ́; Ọ̀rọ̀ Jèhófà jẹ́ èyí tí a yọ́ mọ́. Apata ló jẹ́ fún gbogbo àwọn tó fi í ṣe ibi ààbò.
31 Ta ni Ọlọ́run bí kò ṣe Jèhófà? Ta sì ni àpáta bí kò ṣe Ọlọ́run wa?
32 Ọlọ́run tòótọ́ ni ẹni tó ń gbé agbára wọ̀ mí, Yóò sì mú kí ọ̀nà mi jẹ́ pípé.
33 Ó ṣe ẹsẹ̀ mi bíi ti àgbọ̀nrín, Ó sì mú mi dúró ní àwọn ibi gíga.
34 Ó ń kọ́ ọwọ́ mi ní ogun, Apá mi sì lè tẹ ọrun tí a fi bàbà ṣe.
35 O fún mi ní apata rẹ láti gbà mí là, Ọwọ́ ọ̀tún rẹ ń tì mí lẹ́yìn, Ìrẹ̀lẹ̀ rẹ sì sọ mí di ẹni ńlá.
36 O fẹ ọ̀nà fún ẹsẹ̀ mi; Kí ẹsẹ̀ mi má bàa yọ̀.
37 Màá lépa àwọn ọ̀tá mi, màá sì bá wọn; Mi ò ní pa dà títí wọ́n á fi pa rẹ́.
38 Màá fọ́ wọn túútúú, kí wọ́n má lè gbérí mọ́; Wọ́n á ṣubú sábẹ́ ẹsẹ̀ mi.
39 Wàá fún mi lókun láti jagun, Wàá sì mú kí àwọn ọ̀tá mi ṣubú sábẹ́ mi.
40 Wàá mú kí àwọn ọ̀tá mi pa dà lẹ́yìn mi, Màá sì pa àwọn tó kórìíra mi run.
41 Wọ́n kígbe fún ìrànlọ́wọ́, àmọ́ kò sí ẹni tó máa gbà wọ́n; Kódà, wọ́n ké pe Jèhófà, àmọ́ kò dá wọn lóhùn.
42 Màá gún wọn kúnná bí eruku inú ẹ̀fúùfù, Màá sì dà wọ́n nù bí ẹrẹ̀ ojú ọ̀nà.
43 Wàá gbà mí lọ́wọ́ àwọn èèyàn tó ń wá àléébù. Wàá yàn mí ṣe olórí àwọn orílẹ̀-èdè. Àwọn èèyàn tí mi ò mọ̀ yóò sìn mí.
44 Ohun tí wọ́n bá gbọ́ nìkan yóò mú kí wọ́n ṣègbọràn sí mi; Àwọn àjèjì á wá ba búrúbúrú níwájú mi.
45 Ọkàn àwọn àjèjì á domi; Wọ́n á jáde tẹ̀rùtẹ̀rù látinú ibi ààbò wọn.
46 Jèhófà wà láàyè! Ìyìn ni fún Àpáta mi! Kí a gbé Ọlọ́run ìgbàlà mi ga.
47 Ọlọ́run tòótọ́ ń gbẹ̀san fún mi; Ó ń ṣẹ́gun àwọn èèyàn lábẹ́ mi.
48 Ó ń gbà mí lọ́wọ́ àwọn ọ̀tá mi tí inú ń bí; Ìwọ gbé mi lékè àwọn tó ń gbéjà kò mí; O gbà mí lọ́wọ́ oníwà ipá.
49 Jèhófà, ìdí nìyẹn tí màá fi yìn ọ́ lógo láàárín àwọn orílẹ̀-èdè, Màá sì fi orin yin orúkọ rẹ.
50 Ó ń ṣe àwọn iṣẹ́ ìgbàlà ńlá fún ọba rẹ̀; Ó ní ìfẹ́ tí kì í yẹ̀ sí ẹni àmì òróró rẹ̀, Sí Dáfídì àti àtọmọdọ́mọ rẹ̀ títí láé.
Sí olùdarí. Orin Dáfídì. 19 Àwọn ọ̀run ń polongo ògo Ọlọ́run; Ojú ọ̀run sì ń kéde iṣẹ́ ọwọ́ rẹ̀.
2 Láti ọjọ́ dé ọjọ́, ọ̀rọ̀ wọn ń tú jáde, Láti òru dé òru, wọ́n ń fi ìmọ̀ hàn.
3 Wọn kò fọhùn, bẹ́ẹ̀ ni wọn kò sọ̀rọ̀; A kò gbọ́ ohùn wọn.
4 Síbẹ̀ ohùn wọn ti dún jáde lọ sí gbogbo ayé, Iṣẹ́ tí wọ́n ń jẹ́ sì ti dé ìkángun ilẹ̀ ayé tí à ń gbé. Ọlọ́run ti pàgọ́ fún oòrùn sí ọ̀run;
5 Ó dà bí ọkọ ìyàwó tó ń jáde bọ̀ látinú yàrá ìgbéyàwó; Inú rẹ̀ ń dùn bí alágbára ọkùnrin tó ń sáré ní ipa ọ̀nà rẹ̀.
6 Ó máa ń jáde láti ìkángun kan ọ̀run, Á sì yí lọ dé ìkángun kejì; Kò sí nǹkan kan tó fara pa mọ́ kúrò nínú ooru rẹ̀.
7 Òfin Jèhófà pé, ó ń sọ agbára dọ̀tun. Ìránnilétí Jèhófà ṣeé gbẹ́kẹ̀ lé, ó ń sọ aláìmọ̀kan di ọlọ́gbọ́n.
8 Àwọn ìtọ́sọ́nà látọ̀dọ̀ Jèhófà jẹ́ òdodo, wọ́n ń mú ọkàn yọ̀; Àṣẹ Jèhófà mọ́, ó ń mú kí ojú mọ́lẹ̀.
9 Ìbẹ̀rù Jèhófà mọ́, ó wà títí láé. Àwọn ìdájọ́ Jèhófà jẹ́ òótọ́, òdodo ni wọ́n látòkè délẹ̀.
10 Wọ́n yẹ ní fífẹ́ ju wúrà, Ju ọ̀pọ̀ wúrà tó dáa, Wọ́n sì dùn ju oyin lọ, oyin inú afárá.
11 A ti fi wọ́n kìlọ̀ fún ìránṣẹ́ rẹ; Èrè ńlá wà nínú pípa wọ́n mọ́.
12 Ta ló lè mọ àwọn àṣìṣe? Wẹ̀ mí mọ́ kúrò nínú àwọn ẹ̀ṣẹ̀ tí mi ò mọ̀ nípa rẹ̀.
13 Má ṣe jẹ́ kí ìránṣẹ́ rẹ hùwà ògbójú; Má ṣe jẹ́ kí ó jọba lé mi lórí. Nígbà náà, màá pé pérépéré, Ọwọ́ mi á sì mọ́ nínú àwọn ẹ̀ṣẹ̀ ńlá.
14 Kí ọ̀rọ̀ ẹnu mi àti àṣàrò ọkàn mi Máa múnú rẹ dùn, Jèhófà, Àpáta mi àti Olùràpadà mi.
Sí olùdarí. Orin Dáfídì. 20 Kí Jèhófà dá ọ lóhùn ní ọjọ́ wàhálà. Kí orúkọ Ọlọ́run Jékọ́bù dáàbò bò ọ́.
2 Kó ràn ọ́ lọ́wọ́ láti ibi mímọ́, Kó sì gbé ọ ró láti Síónì.
3 Kó rántí gbogbo ọrẹ ẹ̀bùn rẹ; Kó fi ojú rere gba ẹbọ sísun rẹ. (Sélà)
4 Kó fún ọ ní ohun tí ọkàn rẹ fẹ́, Kó sì mú kí gbogbo èrò rẹ ṣẹ.
5 A ó kígbe ayọ̀ nítorí àwọn iṣẹ́ ìgbàlà rẹ; A ó gbé àwọn ọ̀págun wa sókè ní orúkọ Ọlọ́run wa. Kí Jèhófà dáhùn gbogbo ohun tí o béèrè.
6 Mo ti wá mọ̀ pé Jèhófà ń gba ẹni àmì òróró rẹ̀ sílẹ̀. Ó ń dá a lóhùn láti ọ̀run mímọ́ Pẹ̀lú ìgbàlà ńlá ní ọwọ́ ọ̀tún rẹ̀.
7 Àwọn kan gbẹ́kẹ̀ lé kẹ̀kẹ́ ẹṣin, àwọn míì sì gbẹ́kẹ̀ lé ẹṣin, Àmọ́, àwa ń ké pe orúkọ Jèhófà Ọlọ́run wa.
8 Wọ́n ti kọsẹ̀, wọ́n sì ti ṣubú lulẹ̀, Àmọ́ àwa ti dìde, a sì ti kọ́fẹ pa dà.
9 Jèhófà, gba ọba sílẹ̀! Yóò dá wa lóhùn ní ọjọ́ tí a bá ké pè é fún ìrànlọ́wọ́.
Sí olùdarí. Orin Dáfídì. 21 Jèhófà, inú agbára rẹ ni ọba ti ń yọ̀; Wo bí ó ṣe ń yọ̀ gidigidi nínú àwọn iṣẹ́ ìgbàlà rẹ!
2 O ti fún un ní ohun tí ọkàn rẹ̀ fẹ́, Ìwọ kò sì fi ohun tó béèrè dù ú. (Sélà)
3 Nítorí pé o fi ọ̀pọ̀ ìbùkún pàdé rẹ̀; O fi adé wúrà tó dáa dé e ní orí.
4 Ó béèrè ẹ̀mí lọ́wọ́ rẹ, o sì fún un, Ẹ̀mí gígùn, títí láé àti láéláé.
5 Àwọn iṣẹ́ ìgbàlà rẹ fún un ní ògo ńlá. O fi iyì àti ọlá jíǹkí rẹ̀.
6 O sọ ọ́ di ẹni ìbùkún títí láé; O mú kí ó máa yọ̀ ṣẹ̀ṣẹ̀ nítorí o wà pẹ̀lú rẹ̀.
7 Ọba gbẹ́kẹ̀ lé Jèhófà; Nítorí ìfẹ́ tí kì í yẹ̀ tí Ẹni Gíga Jù Lọ ní, mìmì kan ò ní mì í láé.
8 Ọwọ́ rẹ á tẹ gbogbo àwọn ọ̀tá rẹ; Ọwọ́ ọ̀tún rẹ á tẹ àwọn tó kórìíra rẹ.
9 Wàá ṣe wọ́n bí ohun tí a jù sínú iná ìléru ní àkókò tí o yàn láti fiyè sí wọn. Jèhófà máa gbé wọn mì nínú ìbínú rẹ̀, iná á sì jó wọn run.
10 Wàá pa àtọmọdọ́mọ wọn run kúrò ní ayé, Àti ọmọ wọn kúrò láàárín àwọn ọmọ èèyàn.
11 Wọ́n fẹ́ ṣe ohun tí kò dáa sí ọ; Wọ́n ti gbèrò ibi, àmọ́ kò ní ṣẹ.
12 Wàá mú kí wọ́n sá pa dà Nígbà tí o bá dojú ọfà rẹ kọ wọ́n.
13 Dìde nínú agbára rẹ, Jèhófà. A ó fi orin yin agbára ńlá rẹ.
Sí olùdarí; kí a yí i sí “Egbin Àfẹ̀mọ́jú.” Orin Dáfídì. 22 Ọlọ́run mi, Ọlọ́run mi, kí ló dé tí o fi kọ̀ mí sílẹ̀? Kí nìdí tí o fi jìnnà sí mi láti gbà mí sílẹ̀, Tí o sì jìnnà sí igbe ìrora mi?
2 Ọlọ́run mi, mò ń ké pè ọ́ ní ọ̀sán, àmọ́ o ò dáhùn; Kódà ní òru, mi ò dákẹ́.
3 Àmọ́ ẹni mímọ́ ni ọ́, Ìyìn Ísírẹ́lì sì yí ọ ká.
4 Ìwọ ni àwọn baba wa gbẹ́kẹ̀ lé; Wọ́n gbẹ́kẹ̀ lé ọ, o sì ń gbà wọ́n sílẹ̀.
5 Ìwọ ni wọ́n ké pè, o sì gbà wọ́n; Wọ́n gbẹ́kẹ̀ lé ọ, o ò sì já wọn kulẹ̀.
6 Àmọ́ kòkòrò mùkúlú ni mí, èmi kì í ṣe èèyàn, Àwọn èèyàn ń fi mí ṣẹ̀sín, aráyé ò sì kà mí sí.
7 Gbogbo àwọn tó ń rí mi ló ń fi mí ṣe yẹ̀yẹ́; Wọ́n ń yínmú, wọ́n sì ń mi orí wọn, pé:
8 “Ó fi ara rẹ̀ lé Jèhófà lọ́wọ́. Kí Ó gbà á sílẹ̀ báyìí! Kí Ó gbà á là, ṣebí ó fẹ́ràn Rẹ̀ gan-an!”
9 Ìwọ ni Ó gbé mi jáde láti inú ìyá mi, Ìwọ ni O mú kí ọkàn mi balẹ̀ ní àyà ìyá mi.
10 Ọwọ́ rẹ ni mo wà látìgbà tí wọ́n ti bí mi; Ìwọ ni Ọlọ́run mi láti inú ìyá mi wá.
11 Má jìnnà sí mi, torí wàhálà ti dé tán Mi ò sì ní olùrànlọ́wọ́ míì.
12 Ọ̀pọ̀ akọ ọmọ màlúù yí mi ká; Àwọn akọ màlúù Báṣánì tó lágbára rọ̀gbà yí mi ká.
13 Wọ́n ya ẹnu wọn sí mi, Bíi kìnnìún tó ń ké ramúramù, tó sì ń fa ẹran ya.
14 A tú mi jáde bí omi; Gbogbo egungun mi ti yẹ̀. Ọkàn mi ti dà bí ìda; Ó yọ́ nínú mi lọ́hùn-ún.
15 Okun mi ti tán, mo dà bí èéfọ́ ìkòkò; Ahọ́n mi lẹ̀ mọ́ ẹran ìdí eyín mi; O sì mú mi wálẹ̀ sínú ekuru kí n lè kú.
16 Nítorí àwọn ajá yí mi ká; Wọ́n ká mi mọ́ bí ìgbà tí àwọn aṣebi bá káni mọ́, Wọ́n wà níbi ọwọ́ àti ẹsẹ̀ mi bíi kìnnìún.
17 Mo lè ka gbogbo egungun mi. Wọ́n ń wò mí, wọ́n sì tẹjú mọ́ mi.
18 Wọ́n pín ẹ̀wù mi láàárín ara wọn, Wọ́n sì ṣẹ́ kèké nítorí aṣọ mi.
19 Àmọ́ ìwọ, Jèhófà, má jìnnà sí mi. Ìwọ ni okun mi; tètè wá ràn mí lọ́wọ́.
20 Gbà mí lọ́wọ́ idà, Gba ẹ̀mí mi tó ṣeyebíye lọ́wọ́ èékánná ajá;
21 Gbà mí kúrò lẹ́nu kìnnìún   àti lọ́wọ́ ìwo akọ màlúù igbó; Dá mi lóhùn, kí o sì gbà mí sílẹ̀.
22 Màá sọ orúkọ rẹ fún àwọn arákùnrin mi; Màá sì yìn ọ́ láàárín ìjọ.
23 Ẹ̀yin tí ẹ bẹ̀rù Jèhófà, ẹ yìn ín! Gbogbo ẹ̀yin ọmọ Jékọ́bù, ẹ yìn ín lógo! Ẹ máa bẹ̀rù rẹ̀, gbogbo ẹ̀yin ọmọ Ísírẹ́lì.
24 Nítorí kò gbójú fo ìyà tó ń jẹ ẹni tí ara ń ni, kò sì ṣàìka ìpọ́njú rẹ̀ sí; Kò gbé ojú rẹ̀ pa mọ́ fún un. Nígbà tó ké pè é fún ìrànlọ́wọ́, ó gbọ́.
25 Màá yìn ọ́ láàárín ìjọ ńlá; Màá san àwọn ẹ̀jẹ́ mi níwájú àwọn tó bẹ̀rù rẹ.
26 Àwọn oníwà pẹ̀lẹ́ á jẹ, wọ́n á sì yó; Àwọn tó ń wá Jèhófà yóò yìn ín. Kí wọ́n gbádùn ayé títí láé.
27 Gbogbo ayé á rántí, wọ́n á sì yíjú sọ́dọ̀ Jèhófà. Gbogbo ìdílé àwọn orílẹ̀-èdè á tẹrí ba níwájú rẹ.
28 Nítorí pé ti Jèhófà ni ìjọba; Ó ń ṣàkóso àwọn orílẹ̀-èdè.
29 Gbogbo àwọn tó láásìkí nínú ayé á jẹ, wọ́n á sì tẹrí ba; Gbogbo àwọn tó ń lọ sínú erùpẹ̀ yóò wólẹ̀ níwájú rẹ̀; Kò sí ìkankan lára wọn tó lè dá ẹ̀mí rẹ̀ sí.
30 Àwọn àtọmọdọ́mọ wọn yóò máa sìn ín; Ìran tó ń bọ̀ yóò gbọ́ nípa Jèhófà.
31 Wọ́n á wá, wọ́n á sì sọ nípa òdodo rẹ̀. Wọ́n á sọ fún àwọn ọmọ tí a máa bí nípa ohun tó ṣe.
Orin Dáfídì. 23 Jèhófà ni Olùṣọ́ Àgùntàn mi. Èmi kì yóò ṣaláìní.
2 Ó mú mi dùbúlẹ̀ ní ibi ìjẹko tútù; Ó darí mi sí àwọn ibi ìsinmi tó lómi dáadáa.
3 Ó tù mí lára. Ó darí mi ní ipa ọ̀nà òdodo nítorí orúkọ rẹ̀.
4 Bí mo tilẹ̀ ń rìn nínú àfonífojì tó ṣókùnkùn biribiri, Mi ò bẹ̀rù ewukéwu, Nítorí o wà pẹ̀lú mi; Ọ̀gọ rẹ àti ọ̀pá rẹ ń fi mí lọ́kàn balẹ̀.
5 O tẹ́ tábìlì fún mi níwájú àwọn ọ̀tá mi. O fi òróró pa orí mi; Ife mi kún dáadáa.
6 Dájúdájú, ire àti ìfẹ́ tí kì í yẹ̀ yóò máa tọ̀ mí lẹ́yìn ní gbogbo ọjọ́ ayé mi, Èmi yóò sì máa gbé inú ilé Jèhófà ní gbogbo ọjọ́ ayé mi.
Ti Dáfídì. Orin. 24 Jèhófà ló ni ayé àti gbogbo ohun tó wà nínú rẹ̀, Ilẹ̀ tó ń méso jáde àti àwọn tó ń gbé orí rẹ̀.
2 Nítorí ó ti fìdí rẹ̀ sọlẹ̀ sórí òkun Ó sì fìdí rẹ̀ múlẹ̀ sórí àwọn odò.
3 Ta ló lè gun orí òkè Jèhófà, Ta ló sì lè dúró ní ibi mímọ́ rẹ̀?
4 Ẹni tí ọwọ́ rẹ̀ mọ́, tí ọkàn rẹ̀ sì mọ́, Ẹni tí kò fi ẹ̀mí Mi búra èké, Tí kò sì búra ẹ̀tàn.
5 Yóò gba ìbùkún látọ̀dọ̀ Jèhófà Àti òdodo látọ̀dọ̀ Ọlọ́run ìgbàlà rẹ̀.
6 Ìran àwọn tó ń wá a nìyí, Ti àwọn tó ń wá ojú rẹ, ìwọ Ọlọ́run Jékọ́bù. (Sélà)
7 Ẹ gbé orí yín sókè, ẹ̀yin ẹnubodè; Ẹ ṣí sílẹ̀, ẹ̀yin ẹnu ọ̀nà àtijọ́, Kí Ọba ológo lè wọlé!
8 Ta ni Ọba ológo yìí? Jèhófà ni, ẹni tó ní okun àti agbára, Jèhófà, akin lójú ogun.
9 Ẹ gbé orí yín sókè, ẹ̀yin ẹnubodè; Ẹ ṣí sílẹ̀, ẹ̀yin ẹnu ọ̀nà àtijọ́, Kí Ọba ológo lè wọlé!
10 Ta ni Ọba ológo yìí? Jèhófà Ọlọ́run àwọn ọmọ ogun ni, òun ni Ọba ológo náà. (Sélà)
Ti Dáfídì.  25 Jèhófà, ọ̀dọ̀ rẹ ni mo yíjú sí.
2 Ọlọ́run mi, ìwọ ni mo gbẹ́kẹ̀ lé; Má ṣe jẹ́ kí ojú tì mí. Má ṣe jẹ́ kí àwọn ọ̀tá mi yọ̀ mí.
3 Ó dájú pé ojú ò ní ti ìkankan nínú àwọn tó nírètí nínú rẹ, Àmọ́ ojú á ti àwọn tó jẹ́ oníbékebèke láìnídìí.
4 Mú mi mọ àwọn ọ̀nà rẹ, Jèhófà; Kọ́ mi ní àwọn ipa ọ̀nà rẹ.
5 Mú kí n máa rìn nínú òtítọ́ rẹ, kí o sì kọ́ mi, Nítorí ìwọ ni Ọlọ́run ìgbàlà mi. ו [Wọ́ọ̀] Ìwọ ni mo gbẹ́kẹ̀ lé láti àárọ̀ ṣúlẹ̀.
6 Jèhófà, rántí àánú rẹ àti ìfẹ́ rẹ tí kì í yẹ̀, Èyí tí ò ń fi hàn nígbà gbogbo.
7 Má ṣe rántí àwọn ẹ̀ṣẹ̀ ìgbà èwe mi àti àwọn àṣìṣe mi. Rántí mi nínú ìfẹ́ rẹ tí kì í yẹ̀, Nítorí oore rẹ, Jèhófà.
8 Ẹni rere àti adúróṣinṣin ni Jèhófà. Ìdí nìyẹn tó fi ń kọ́ àwọn ẹlẹ́ṣẹ̀ ní ọ̀nà tó yẹ kí wọ́n tọ̀.
9 Yóò darí àwọn oníwà pẹ̀lẹ́ láti ṣe ohun tí ó tọ́, Yóò sì kọ́ àwọn oníwà pẹ̀lẹ́ ní ọ̀nà rẹ̀.
10 Gbogbo ọ̀nà Jèhófà jẹ́ ìfẹ́ tí kì í yẹ̀ àti òtítọ́ Fún àwọn tó ń pa májẹ̀mú rẹ̀ àti àwọn ìránnilétí rẹ̀ mọ́.
11 Nítorí orúkọ rẹ, Jèhófà, Dárí ẹ̀ṣẹ̀ mi jì mí, bó tilẹ̀ jẹ́ pé ó pọ̀.
12 Ta ni ẹni tó ń bẹ̀rù Jèhófà? Òun yóò kọ́ ẹni náà ní ọ̀nà tó yẹ kí ó yàn.
13 Yóò gbádùn ohun rere, Àwọn àtọmọdọ́mọ rẹ̀ yóò sì jogún ayé.
14 Àwọn tó bẹ̀rù Jèhófà ni ọ̀rẹ́ rẹ̀ tímọ́tímọ́, Ó sì ń jẹ́ kí wọ́n mọ májẹ̀mú rẹ̀.
15 Ọ̀dọ̀ Jèhófà ni ojú mi ń wò nígbà gbogbo, Nítorí ó máa yọ ẹsẹ̀ mi nínú àwọ̀n.
16 Bojú wò mí, kí o sì ṣojú rere sí mi, Nítorí mo dá wà, mi ò sì ní olùrànlọ́wọ́.
17 Ìdààmú ọkàn mi ti pọ̀ sí i; Yọ mí nínú másùnmáwo tó bá mi.
18 Wo ìpọ́njú mi àti wàhálà mi, Kí o sì dárí gbogbo ẹ̀ṣẹ̀ mi jì mí.
19 Wo bí àwọn ọ̀tá mi ṣe pọ̀ tó, Àti bí ìkórìíra tí wọ́n ní sí mi ṣe lágbára tó.
20 Ṣọ́ ẹ̀mí mi, kí o sì gbà mí sílẹ̀. Má ṣe jẹ́ kí ojú tì mí, nítorí ìwọ ni mo fi ṣe ibi ààbò mi. ת [Tọ́ọ̀]
21 Kí ìwà títọ́ àti ìdúróṣinṣin máa dáàbò bò mí, Nítorí ìwọ ni mo gbẹ́kẹ̀ lé.
22 Ọlọ́run, gba Ísírẹ́lì kúrò nínú gbogbo wàhálà rẹ̀.
Ti Dáfídì. 26 Ṣe ìdájọ́ mi, Jèhófà, nítorí mo ti rìn nínú ìwà títọ́ mi; Jèhófà ni mo gbẹ́kẹ̀ lé láìmikàn.
2 Yẹ̀ mí wò, Jèhófà, kí o sì dán mi wò; Yọ́ èrò inú mi àti ọkàn mi mọ́.
3 Nítorí ìfẹ́ rẹ tí kì í yẹ̀ máa ń wà níwájú mi nígbà gbogbo, Mo sì ń rìn nínú òtítọ́ rẹ.
4 Èmi kì í bá àwọn ẹlẹ́tàn kẹ́gbẹ́, Mo sì máa ń yẹra fún àwọn tó ń fi ẹni tí wọ́n jẹ́ pa mọ́.
5 Mo kórìíra àwùjọ àwọn aṣebi, Mi ò sì jẹ́ bá àwọn ẹni burúkú kẹ́gbẹ́.
6 Màá jẹ́ kí ọwọ́ mi mọ́, Màá sì rìn yí ká pẹpẹ rẹ, Jèhófà,
7 Láti mú kí a gbọ́ ohùn ọpẹ́ Àti láti kéde gbogbo iṣẹ́ àgbàyanu rẹ.
8 Jèhófà, mo nífẹ̀ẹ́ ilé tí ò ń gbé, Ibi tí ògo rẹ wà.
9 Má ṣe gbá mi dà nù pẹ̀lú àwọn ẹlẹ́ṣẹ̀ Má sì gba ẹ̀mí mi pẹ̀lú àwọn oníwà ipá,
10 Àwọn tó ń lọ́wọ́ nínú ìwà àìnítìjú, Tí àbẹ̀tẹ́lẹ̀ sì kún ọwọ́ ọ̀tún wọn.
11 Àmọ́ ní tèmi, èmi yóò máa rìn nínú ìwà títọ́ mi. Gbà mí sílẹ̀, kí o sì ṣojú rere sí mi.
12 Ẹsẹ̀ mi dúró lórí ilẹ̀ tó tẹ́jú; Nínú ìjọ ńlá, èmi yóò yin Jèhófà.
Ti Dáfídì. 27 Jèhófà ni ìmọ́lẹ̀ mi àti ìgbàlà mi. Ta ni èmi yóò bẹ̀rù? Jèhófà ni odi ààbò ayé mi. Ta ni èmi yóò fòyà?
2 Nígbà tí àwọn ẹni ibi gbéjà kò mí láti jẹ ẹran ara mi, Àwọn elénìní mi àti àwọn ọ̀tá mi ló kọsẹ̀ tí wọ́n sì ṣubú.
3 Bí àwọn ọmọ ogun tilẹ̀ pàgọ́ tì mí, Ọkàn mi kò ní bẹ̀rù. Bí ogun tilẹ̀ dìde sí mi, Síbẹ̀, mi ò ní mikàn.
4 Ohun kan ni mo béèrè lọ́wọ́ Jèhófà, Òun ni mo sì ń wá, pé: Kí n máa gbé inú ilé Jèhófà ní gbogbo ọjọ́ ayé mi, Kí n máa rí adùn Jèhófà, Kí n sì máa fi ìmọrírì wo tẹ́ńpìlì rẹ̀.
5 Nítorí yóò fi mí pa mọ́ sí ibi kọ́lọ́fín rẹ̀ ní ọjọ́ àjálù; Yóò tọ́jú mi pa mọ́ sí ibi ìkọ̀kọ̀ àgọ́ rẹ̀; Yóò gbé mi sórí àpáta.
6 Báyìí, orí mi yọ sókè ju àwọn ọ̀tá mi tó yí mi ká; Màá fi igbe ayọ̀ rú àwọn ẹbọ ní àgọ́ rẹ̀; Màá fi orin yin Jèhófà.
7 Fetí sí mi, Jèhófà, nígbà tí mo bá ké pè ọ́; Ṣojú rere sí mi, kí o sì dá mi lóhùn.
8 Ọkàn mi gbẹnu sọ fún ọ, ó ní: “Wá ọ̀nà láti rí ojú mi.” Jèhófà, èmi yóò wá ọ̀nà láti rí ojú rẹ.
9 Má fi ojú rẹ pa mọ́ fún mi. Má fi ìbínú lé ìránṣẹ́ rẹ kúrò. Ìwọ ni olùrànlọ́wọ́ mi; Má pa mí tì, má sì fi mí sílẹ̀, Ọlọ́run ìgbàlà mi.
10 Kódà, tí bàbá mi àti ìyá mi bá kọ̀ mí sílẹ̀, Jèhófà fúnra rẹ̀ yóò tẹ́wọ́ gbà mí.
11 Jèhófà, kọ́ mi ní ọ̀nà rẹ, Darí mi ní ọ̀nà ìdúróṣinṣin nítorí àwọn ọ̀tá mi.
12 Má fi mí lé ọwọ́ àwọn elénìní mi, Nítorí pé àwọn ẹlẹ́rìí èké ti dìde sí mi, Wọ́n sì ń halẹ̀ pé àwọn máa ṣe mí léṣe.
13 Ibo ni mi ò bá wà, ká ní mi ò ní ìgbàgbọ́ Pé màá rí oore Jèhófà ní ilẹ̀ alààyè?
14 Gbẹ́kẹ̀ lé Jèhófà; Ní ìgboyà, kí o sì mọ́kàn le. Bẹ́ẹ̀ ni, gbẹ́kẹ̀ lé Jèhófà.
Ti Dáfídì. 28 Ìwọ ni mò ń ké pè, Jèhófà, Àpáta mi; Má di etí rẹ sí mi. Tí o ò bá dá mi lóhùn, Ṣe ni màá dà bí àwọn tó ń lọ sínú kòtò.
2 Gbọ́ ẹ̀bẹ̀ mi nígbà tí mo bá ké pè ọ́ fún ìrànlọ́wọ́ Bí mo ṣe ń gbé ọwọ́ mi sókè sí yàrá inú lọ́hùn-ún ti ibi mímọ́ rẹ.
3 Má ṣe fà mí lọ pẹ̀lú àwọn ẹni ibi, pẹ̀lú àwọn tó ń ṣe ohun búburú, Àwọn tó ń bá ọmọnìkejì wọn sọ̀rọ̀ àlàáfíà, àmọ́ tó jẹ́ pé ibi ló wà lọ́kàn wọn.
4 San ohun tí wọ́n ṣe pa dà fún wọn, Gẹ́gẹ́ bí iṣẹ́ ibi wọn. San iṣẹ́ ọwọ́ wọn pa dà fún wọn, Gẹ́gẹ́ bí ohun tí wọ́n ṣe.
5 Nítorí pé wọn kò fiyè sí àwọn iṣẹ́ Jèhófà, Wọn ò sì ka iṣẹ́ ọwọ́ rẹ̀ sí. Yóò ya wọ́n lulẹ̀, kò sì ní gbé wọn ró.
6 Ìyìn ni fún Jèhófà, Torí ó ti gbọ́ ẹ̀bẹ̀ mi fún ìrànlọ́wọ́.
7 Jèhófà ni agbára mi àti apata mi; Òun ni ọkàn mi gbẹ́kẹ̀ lé. Ó ti ràn mí lọ́wọ́, ọkàn mi sì ń yọ̀, Torí náà, màá fi orin mi yìn ín.
8 Jèhófà ni agbára àwọn èèyàn rẹ̀; Ó jẹ́ ibi ààbò, ó ń fún ẹni àmì òróró rẹ̀ ní ìgbàlà ńlá.
9 Gba àwọn èèyàn rẹ là, kí o sì bù kún ogún rẹ. Máa ṣe olùṣọ́ àgùntàn wọn, kí o sì gbé wọn sí apá rẹ títí láé.
Orin Dáfídì. 29 Ẹ fún Jèhófà ní ohun tí ó tọ́ sí i, ẹ̀yin ọmọ àwọn alágbára, Ẹ fún Jèhófà ní ohun tí ó tọ́ sí i nítorí ògo àti agbára rẹ̀.
2 Ẹ fún Jèhófà ní ògo tí ó yẹ orúkọ rẹ̀. Ẹ forí balẹ̀ fún Jèhófà nínú aṣọ ọ̀ṣọ́ mímọ́.
3 A gbọ́ ohùn Jèhófà lórí omi; Ọlọ́run ológo sán ààrá. Jèhófà wà lórí omi púpọ̀.
4 Ohùn Jèhófà ní agbára; Ohùn Jèhófà ní ọlá ńlá.
5 Ohùn Jèhófà ń fa àwọn igi kédárì ya; Bẹ́ẹ̀ ni, Jèhófà ń fa àwọn igi kédárì Lẹ́bánónì ya pẹ́rẹpẹ̀rẹ.
6 Ó ń mú kí Lẹ́bánónì máa ta pọ́n-ún pọ́n-ún bí ọmọ màlúù Àti Síríónì bí akọ ọmọ màlúù igbó.
7 Ohùn Jèhófà ń mú kí mànàmáná kọ;
8 Ohùn Jèhófà ń mú kí aginjù mì tìtì; Jèhófà ń mú kí aginjù Kádéṣì mì tìtì.
9 Ohùn Jèhófà kó jìnnìjìnnì bá àwọn àgbọ̀nrín, wọ́n sì bímọ, Bákan náà, ó ń tú àwọn igbó kìjikìji sí borokoto. Gbogbo àwọn tó wà nínú tẹ́ńpìlì rẹ̀ sì sọ pé: “Ògo!”
10 Jèhófà gúnwà sórí ìkún omi; Jèhófà gúnwà bí Ọba títí láé.
11 Jèhófà yóò fún àwọn èèyàn rẹ̀ ní agbára. Jèhófà yóò fi àlàáfíà jíǹkí àwọn èèyàn rẹ̀.
Orin. Orin ìṣílé. Ti Dáfídì. 30 Màá gbé ọ ga, Jèhófà, nítorí o ti gbé mi sókè, O ò jẹ́ kí àwọn ọ̀tá mi yọ̀ mí.
2 Jèhófà Ọlọ́run mi, mo ké pè ọ́ fún ìrànlọ́wọ́, o sì wò mí sàn.
3 Jèhófà, o ti gbé mi sókè látinú Isà Òkú. O mú kí n wà láàyè, o ò sì jẹ́ kí n rì sínú kòtò.
4 Ẹ fi orin yin Jèhófà, ẹ̀yin ẹni ìdúróṣinṣin rẹ̀, Ẹ fi ọpẹ́ fún orúkọ mímọ́ rẹ̀;
5 Nítorí ìbínú rẹ̀ lórí èèyàn kì í pẹ́ rárá, Àmọ́ ojú rere rẹ̀ sí èèyàn wà títí ọjọ́ ayé. Ẹkún lè wà ní àṣálẹ́, àmọ́ tó bá di àárọ̀, igbe ayọ̀ á sọ.
6 Nígbà tí kò sí ìdààmú kankan fún mi, mo sọ pé: “Mìmì kan ò ní mì mí.”
7 Jèhófà, nígbà tí o ṣojú rere sí mi, o mú kí n lágbára bí òkè. Àmọ́ nígbà tí o fi ojú rẹ pa mọ́, jìnnìjìnnì bá mi.
8 Jèhófà, ìwọ ni mò ń ké pè; Jèhófà ni mo sì ń bẹ̀ fún ojú rere.
9 Èrè wo ló wà nínú ikú mi, nínú bí mo ṣe ń lọ sínú kòtò? Ṣé erùpẹ̀ lè yìn ọ́? Ṣé ó lè sọ nípa ìṣòtítọ́ rẹ?
10 Fetí sílẹ̀, Jèhófà, kí o sì ṣojú rere sí mi. Jèhófà, wá ràn mí lọ́wọ́.
11 O ti sọ ọ̀fọ̀ mi di ijó; O ti bọ́ aṣọ ọ̀fọ̀ mi, o sì fi aṣọ ìdùnnú wọ̀ mí,
12 Kí n lè máa kọrin ìyìn rẹ, kí n má sì dákẹ́. Jèhófà Ọlọ́run mi, èmi yóò máa yìn ọ́ títí láé.
Sí olùdarí. Orin Dáfídì. 31 Jèhófà, ìwọ ni mo fi ṣe ibi ààbò mi. Kí ojú má tì mí láé. Gbà mí sílẹ̀ nítorí òdodo rẹ.
2 Tẹ́tí sí mi. Tètè wá gbà mí sílẹ̀. Di àpáta ààbò fún mi, Ibi olódi láti gbà mí sílẹ̀.
3 Ìwọ ni àpáta mi àti ibi ààbò mi; Wàá darí mi, wàá sì ṣamọ̀nà mi, nítorí orúkọ rẹ.
4 Wàá yọ mí kúrò nínú àwọ̀n tí wọ́n dẹ pa mọ́ dè mí, Nítorí pé ìwọ ni odi ààbò mi.
5 Ọwọ́ rẹ ni mo fi ẹ̀mí mi lé. O ti rà mí pa dà, Jèhófà, Ọlọ́run òtítọ́.
6 Mo kórìíra àwọn tó ń bọ òrìṣà asán, tí kò ní láárí, Àmọ́ ní tèmi, Jèhófà ni mo gbẹ́kẹ̀ lé.
7 Ìfẹ́ rẹ tí kì í yẹ̀ yóò máa mú inú mi dùn gidigidi, Nítorí o ti rí ìpọ́njú mi; O mọ ìdààmú ńlá tó bá mi.
8 O kò fi mí lé ọ̀tá lọ́wọ́, Àmọ́ o mú kí n dúró ní ibi ààbò.
9 Ṣojú rere sí mi, Jèhófà, torí mo wà nínú ìdààmú. Ìrora ti sọ ojú mi di bàìbàì, àárẹ̀ sì ti bá gbogbo ara mi.
10 Ẹ̀dùn ọkàn ti gba ayé mi kan, Ìrora ni mo sì fi ń lo ọdún ayé mi. Agbára mi ń tán lọ nítorí ẹ̀ṣẹ̀ mi; Àárẹ̀ ti mú egungun mi.
11 Gbogbo àwọn ọ̀tá mi ń fi mí ṣẹ̀sín, Pàápàá àwọn aládùúgbò mi. Mo ti di ẹni àríbẹ̀rù lójú àwọn ojúlùmọ̀ mi; Tí wọ́n bá rí mi lóde, ṣe ni wọ́n ń sá fún mi.
12 Mi ò sí lọ́kàn wọn mọ́, wọ́n sì ti gbàgbé mi, àfi bíi pé mo ti kú; Mo dà bí ìkòkò tó fọ́.
13 Mo ti gbọ́ ọ̀pọ̀ àhesọ burúkú; Àwọn ohun ẹ̀rù yí mi ká. Nígbà tí wọ́n kóra jọ lé mi lórí, Wọ́n gbèrò láti gba ẹ̀mí mi.
14 Àmọ́ Jèhófà, ìwọ ni mo gbẹ́kẹ̀ lé. Mo sọ pé: “Ìwọ ni Ọlọ́run mi.”
15 Ọwọ́ rẹ ni ọjọ́ ayé mi wà. Gbà mí lọ́wọ́ àwọn ọ̀tá mi àti lọ́wọ́ àwọn tó ń ṣe inúnibíni sí mi.
16 Mú kí ojú rẹ tàn sára ìránṣẹ́ rẹ. Fi ìfẹ́ rẹ tí kì í yẹ̀ gbà mí sílẹ̀.
17 Jèhófà, kí ojú má tì mí nígbà tí mo bá ké pè ọ́. Kí ojú ti àwọn ẹni burúkú; Kí wọ́n dákẹ́ sínú Isà Òkú.
18 Kí kẹ́kẹ́ pa mọ́ àwọn òpùrọ́ lẹ́nu, Àwọn tó ń sọ̀rọ̀ ìgbéraga àti ẹ̀gàn sí àwọn olódodo.
19 Oore rẹ mà pọ̀ o! O ti tò wọ́n jọ fún àwọn tó bẹ̀rù rẹ, O sì ti fi wọ́n hàn lójú gbogbo èèyàn, nítorí àwọn tó fi ọ́ ṣe ibi ààbò.
20 Wàá fi wọ́n pa mọ́ sí ibi ìkọ̀kọ̀ tó wà níwájú rẹ Kúrò nínú rìkíṣí àwọn èèyàn; Wàá fi wọ́n pa mọ́ sínú àgọ́ rẹ Kúrò lọ́wọ́ àwọn abanijẹ́.
21 Ìyìn ni fún Jèhófà, Nítorí ó ti fi ìfẹ́ tí kì í yẹ̀ hàn sí mi lọ́nà àgbàyanu ní ìlú tí ọ̀tá dó tì.
22 Ní tèmi, jìnnìjìnnì bò mí, mo sì sọ pé: “Màá ṣègbé níwájú rẹ.” Àmọ́ nígbà tí mo ké pè ọ́, o gbọ́ ẹ̀bẹ̀ mi fún ìrànlọ́wọ́.
23 Ẹ nífẹ̀ẹ́ Jèhófà, gbogbo ẹ̀yin tí ẹ jẹ́ adúróṣinṣin sí i! Jèhófà ń dáàbò bo àwọn olóòótọ́, Àmọ́ ó máa ń san èrè tó kún rẹ́rẹ́ fún àwọn tó bá ń gbéra ga.
24 Ẹ jẹ́ onígboyà, kí ẹ sì mọ́kàn le, Gbogbo ẹ̀yin tí ẹ̀ ń dúró de Jèhófà.
Ti Dáfídì. Másíkílì. 32 Aláyọ̀ ni ẹni tí a dárí àṣìṣe rẹ̀ jì, tí a sì bo ẹ̀ṣẹ̀ rẹ̀ mọ́lẹ̀.
2 Aláyọ̀ ni ẹni tí Jèhófà kò ka ẹ̀bi sí lọ́rùn, Ẹni tí kò sí ẹ̀tàn nínú ẹ̀mí rẹ̀.
3 Nígbà tí mo dákẹ́, egungun mi ń ṣàárẹ̀ torí mò ń kérora láti àárọ̀ ṣúlẹ̀.
4 Tọ̀sántòru ni ọwọ́ rẹ le lára mi. Okun mi ti gbẹ bí omi ṣe ń gbẹ nígbà ẹ̀ẹ̀rùn. (Sélà)
5 Níkẹyìn, mo jẹ́wọ́ ẹ̀ṣẹ̀ mi fún ọ; Mi ò bo àṣìṣe mi mọ́lẹ̀. Mo sọ pé: “Màá jẹ́wọ́ àwọn ẹ̀ṣẹ̀ mi fún Jèhófà.” O sì dárí àṣìṣe àti ẹ̀ṣẹ̀ mi jì mí. (Sélà)
6 Ìdí nìyí tí gbogbo adúróṣinṣin yóò máa gbàdúrà sí ọ Nígbà tí wọ́n ṣì lè rí ọ. Kódà nígbà náà, àkúnya omi kò ní dé ọ̀dọ̀ wọn.
7 Ìwọ ni ibi ìfarapamọ́ mi; Wàá dáàbò bò mí nínú wàhálà. Wàá fi igbe ayọ̀ ìgbàlà yí mi ká. (Sélà)
8 “Màá fún ọ ní ìjìnlẹ̀ òye, màá sì kọ́ ọ ní ọ̀nà tó yẹ kí o máa rìn. Màá fún ọ ní ìmọ̀ràn pẹ̀lú ojú mi lára rẹ.
9 Ẹ má dà bí ẹṣin tàbí kẹ́tẹ́kẹ́tẹ́ tí kò ní òye, Tó jẹ́ pé ìjánu tàbí okùn la fi ń kì í wọ̀ tó bá ń ta pọ́n-ún pọ́n-ún Kó tó lè sún mọ́ni.”
10 Ọ̀pọ̀ ni ìrora ẹni burúkú; Àmọ́ ìfẹ́ Jèhófà tí kì í yẹ̀ yí ẹni tó gbẹ́kẹ̀ lé E ká.
11 Ẹ máa yọ̀ nínú Jèhófà, kí inú yín sì máa dùn, ẹ̀yin olódodo; Ẹ kígbe ayọ̀, gbogbo ẹ̀yin tí ọkàn yín dúró ṣinṣin.
33 Ẹ̀yin olódodo, ẹ kígbe ayọ̀, nítorí Jèhófà. Ó yẹ àwọn adúróṣinṣin láti máa yìn ín.
2 Ẹ fi háàpù dúpẹ́ lọ́wọ́ Jèhófà; Ẹ fi orin yìn ín pẹ̀lú ohun ìkọrin olókùn tín-ín-rín mẹ́wàá.
3 Ẹ kọ orin tuntun sí i; Ẹ fi ohun ìkọrin olókùn tín-ín-rín dárà, bí ẹ ti ń kígbe ayọ̀.
4 Nítorí ọ̀rọ̀ Jèhófà dúró ṣinṣin, Gbogbo ohun tó bá ṣe ló ṣeé gbẹ́kẹ̀ lé.
5 Ó nífẹ̀ẹ́ òdodo àti ìdájọ́ òdodo. Ìfẹ́ Jèhófà tí kì í yẹ̀ kún inú ayé.
6 Ọ̀rọ̀ ni Jèhófà fi dá àwọn ọ̀run, Nípa èémí ẹnu rẹ̀ sì ni gbogbo ohun tó wà nínú wọn fi wà.
7 Ó gbá omi òkun jọ bí ìsédò; Ó fi omi tó ń ru gùdù sínú àwọn ilé ìṣúra.
8 Kí gbogbo ayé bẹ̀rù Jèhófà. Kí gbogbo àwọn tó ń gbé ilẹ̀ tó ń méso jáde máa bẹ̀rù rẹ̀.
9 Nítorí ó sọ̀rọ̀, ó sì rí bẹ́ẹ̀; Ó pàṣẹ, àṣẹ rẹ̀ sì múlẹ̀.
10 Jèhófà ti mú kí ohun tí àwọn orílẹ̀-èdè gbèrò já sí òfo; Ó ti dojú ìmọ̀ràn àwọn èèyàn dé.
11 Àmọ́ àwọn ìpinnu Jèhófà yóò dúró títí láé; Èrò ọkàn rẹ̀ wà láti ìran dé ìran.
12 Aláyọ̀ ni orílẹ̀-èdè tí Jèhófà jẹ́ Ọlọ́run rẹ̀, Àwọn èèyàn tí ó ti yàn láti jẹ́ ohun ìní rẹ̀.
13 Jèhófà bojú wolẹ̀ láti ọ̀run; Ó ń rí gbogbo ọmọ èèyàn.
14 Láti ibi tó ń gbé, Ó ń wo gbogbo àwọn tó ń gbé ayé.
15 Òun ló ń mọ ọkàn gbogbo èèyàn bí ẹni mọ ìkòkò; Ó ń gbé gbogbo iṣẹ́ wọn yẹ̀ wò.
16 Ọ̀pọ̀ ọmọ ogun kọ́ ló ń gba ọba là; Agbára ńlá kò sì lè gba ẹni tó ni ín sílẹ̀.
17 Ìgbẹ́kẹ̀lé nínú ẹṣin pé á gbani là jẹ́ asán; Agbára ńlá rẹ̀ kò sọ pé kéèyàn yè bọ́.
18 Wò ó! Ojú Jèhófà ń ṣọ́ àwọn tó bẹ̀rù rẹ̀, Àwọn tó ń dúró de ìfẹ́ rẹ̀ tí kì í yẹ̀,
19 Láti gbà wọ́n sílẹ̀ lọ́wọ́ ikú, Kí ó sì mú kí wọ́n máa wà láàyè ní àkókò ìyàn.
20 À ń dúró de Jèhófà. Òun ni olùrànlọ́wọ́ wa àti apata wa.
21 Ọkàn wa ń yọ̀ nínú rẹ̀, Nítorí a gbẹ́kẹ̀ lé orúkọ mímọ́ rẹ̀.
22 Jèhófà, kí ìfẹ́ rẹ tí kì í yẹ̀ wà lórí wa, Bí a ti ń dúró dè ọ́.
Ti Dáfídì, nígbà tó ń ṣe bí ayírí níwájú Ábímélékì, tí Ábímélékì fi lé e jáde, tí ó sì lọ.  34 Èmi yóò máa yin Jèhófà ní gbogbo ìgbà; Ìyìn rẹ̀ yóò máa wà ní ẹnu mi nígbà gbogbo.
2 Èmi yóò máa fi Jèhófà yangàn; Àwọn oníwà pẹ̀lẹ́ yóò gbọ́, wọn yóò sì máa yọ̀.
3 Ẹ bá mi gbé Jèhófà ga; Ẹ jẹ́ ká jọ gbé orúkọ rẹ̀ ga.
4 Mo wádìí lọ́dọ̀ Jèhófà, ó sì dá mi lóhùn. Ó gbà mí sílẹ̀ nínú gbogbo ohun tó ń bà mí lẹ́rù.
5 Ojú àwọn tó gbára lé e ń dán; Kò sí ohun tó lè kó ìtìjú bá wọn.
6 Aláìní yìí pe Jèhófà, ó sì gbọ́. Ó gbà á nínú gbogbo wàhálà rẹ̀.
7 Áńgẹ́lì Jèhófà pàgọ́ yí àwọn tó bẹ̀rù Rẹ̀ ká, Ó sì ń gbà wọ́n sílẹ̀.
8 Ẹ tọ́ ọ wò, kí ẹ sì rí i pé ẹni rere ni Jèhófà, Aláyọ̀ ni ọkùnrin tí ó fi í ṣe ibi ààbò.
9 Ẹ bẹ̀rù Jèhófà, gbogbo ẹ̀yin ẹni mímọ́ rẹ̀, Nítorí àwọn tó bẹ̀rù rẹ̀ kò ní ṣaláìní.
10 Bó tilẹ̀ jẹ́ pé ebi máa ń pa àwọn ọmọ kìnnìún tó lágbára, Àmọ́ ní ti àwọn tó ń wá Jèhófà, wọn kò ní ṣaláìní ohun rere.
11 Ẹ wá, ẹ̀yin ọmọ mi, ẹ fetí sí mi; Màá kọ́ yín ní ìbẹ̀rù Jèhófà.
12 Ta ló fẹ́ máa gbádùn ìgbésí ayé rẹ̀ nínú yín Tí ó sì fẹ́ ẹ̀mí gígùn, kó lè máa rí ohun rere?
13 Nígbà náà, ṣọ́ ahọ́n rẹ, má ṣe sọ ohun búburú, Má sì fi ètè rẹ ṣẹ̀tàn.
14 Jáwọ́ nínú ohun búburú, kí o sì máa ṣe rere; Máa wá àlàáfíà, kí o sì máa lépa rẹ̀.
15 Ojú Jèhófà wà lára àwọn olódodo, Etí rẹ̀ sì ṣí sí igbe wọn fún ìrànlọ́wọ́.
16 Àmọ́, Jèhófà kọjú ìjà sí àwọn tó ń ṣe ohun búburú, Láti pa wọ́n rẹ́ kúrò láyé kí wọ́n sì di ẹni ìgbàgbé.
17 Wọ́n ké jáde, Jèhófà sì gbọ́; Ó gbà wọ́n sílẹ̀ nínú gbogbo wàhálà wọn.
18 Jèhófà wà nítòsí àwọn tó ní ọgbẹ́ ọkàn; Ó ń gba àwọn tí àárẹ̀ bá ẹ̀mí wọn là.
19 Ìṣòro olódodo máa ń pọ̀, Àmọ́ Jèhófà ń gbà á sílẹ̀ nínú gbogbo rẹ̀.
20 Ó ń dáàbò bo gbogbo egungun rẹ̀; Kò sí ìkankan nínú wọn tí a ṣẹ́. ת [Tọ́ọ̀]
21 Àjálù ló máa pa ẹni burúkú; A ó sì dẹ́bi fún àwọn tó kórìíra olódodo.
22 Jèhófà ń ra ẹ̀mí àwọn ìránṣẹ́ rẹ̀ pa dà; Kò sí ìkankan lára àwọn tó fi í ṣe ibi ààbò tí a ó dá lẹ́bi.
Ti Dáfídì. 35 Jèhófà, gbèjà mi níwájú àwọn tó ń ta kò mí; Dojú ìjà kọ àwọn tó ń bá mi jà.
2 Gbé asà rẹ àti apata ńlá, Kí o sì dìde láti gbèjà mi.
3 Yọ ọ̀kọ̀ rẹ àti àáké ogun láti dojú kọ àwọn tó ń lépa mi. Sọ fún mi pé: “Èmi ni ìgbàlà rẹ.”
4 Kí ìtìjú bá àwọn tó ń dọdẹ ẹ̀mí mi, kí wọ́n sì tẹ́. Kí àwọn tó ń gbèrò láti pa mí sá pa dà nínú ìtìjú.
5 Kí wọ́n dà bí ìyàngbò nínú afẹ́fẹ́; Kí áńgẹ́lì Jèhófà lé wọn dà nù.
6 Kí ọ̀nà wọn ṣókùnkùn, kí ó sì máa yọ̀ bọ̀rọ́ Bí áńgẹ́lì Jèhófà ṣe ń lépa wọn.
7 Nítorí pé wọ́n ti dẹ àwọ̀n dè mí láìnídìí; Wọ́n ti gbẹ́ kòtò fún mi láìnídìí.
8 Kí àjálù dé bá a lójijì; Kí àwọ̀n tí ó dẹ mú òun fúnra rẹ̀; Kí ó kó sínú rẹ̀, kí ó sì pa run.
9 Àmọ́ èmi yóò máa yọ̀ nínú Jèhófà; Èmi yóò máa yọ̀ nínú àwọn iṣẹ́ ìgbàlà rẹ̀.
10 Gbogbo egungun mi á sọ pé: “Jèhófà, ta ló dà bí rẹ? Ò ń gba àwọn tí kò ní olùrànlọ́wọ́ sílẹ̀ lọ́wọ́ àwọn tó lágbára jù wọ́n lọ, O sì ń gba àwọn tí kò ní olùrànlọ́wọ́ àti tálákà lọ́wọ́ àwọn tó ń jà wọ́n lólè.”
11 Àwọn ẹlẹ́rìí èké jáde wá, Wọ́n ń bi mí ní àwọn ohun tí mi ò mọ̀.
12 Wọ́n ń fi ibi san rere fún mi, Èyí sì mú kí n máa ṣọ̀fọ̀.
13 Àmọ́ nígbà tí wọ́n ń ṣàìsàn, mo wọ aṣọ ọ̀fọ̀, Mo gbààwẹ̀ láti fi pọ́n ara mi lójú, Nígbà tí àdúrà mi kò sì gbà,
14 Mò ń rìn kiri, mo sì ń ṣọ̀fọ̀ bí ẹni tí ọ̀rẹ́ rẹ̀ tàbí ọmọ ìyá rẹ̀ kú; Ìbànújẹ́ dorí mi kodò bí ẹni tó ń ṣọ̀fọ̀ ìyá rẹ̀.
15 Àmọ́ nígbà tí mo kọsẹ̀, inú wọn dùn, wọ́n sì kóra jọ; Wọ́n kóra jọ láti pa mí ní ibi tí wọ́n lúgọ sí dè mí; Wọ́n ya mí sí wẹ́wẹ́, wọn ò sì dákẹ́ ọ̀rọ̀ ìbàjẹ́.
16 Àwọn tí kò ṣe ìfẹ́ Ọlọ́run fi mí ṣẹ̀sín, Wọ́n ń wa eyín wọn pọ̀ sí mi.
17 Jèhófà, ìgbà wo lo máa wò mí dà? Yọ mí nínú ogun tí wọ́n gbé tì mí, Gba ẹ̀mí mi tó ṣeyebíye lọ́wọ́ àwọn ọmọ kìnnìún.
18 Nígbà náà, èmi yóò máa dúpẹ́ lọ́wọ́ rẹ nínú ìjọ ńlá; Èmi yóò máa yìn ọ́ láàárín ọ̀pọ̀lọpọ̀ èèyàn.
19 Má ṣe jẹ́ kí àwọn tó sọ ara wọn di ọ̀tá mi láìnídìí yọ̀ mí; Má ṣe jẹ́ kí àwọn tó kórìíra mi láìnídìí wò mí tìkà-tẹ̀gbin.
20 Nítorí wọn kì í sọ ọ̀rọ̀ àlàáfíà, Ṣe ni wọ́n ń fẹ̀tàn hùmọ̀ ibi sí àwọn èèyàn àlàáfíà ilẹ̀ náà.
21 Wọ́n lanu gbàù láti fẹ̀sùn kàn mí, Wọ́n sọ pé: “Àháà! Àháà! Ojú wa ti rí i.”
22 O ti rí èyí ná, Jèhófà. Má ṣe dákẹ́. Jèhófà, má jìnnà sí mi.
23 Dìde, kí o sì wá gbèjà mi, Jèhófà, Ọlọ́run mi, gbèjà mi nínú ẹjọ́ mi.
24 Jèhófà Ọlọ́run mi, ṣe ìdájọ́ mi nítorí òdodo rẹ; Má ṣe jẹ́ kí wọ́n yọ̀ mí.
25 Kí wọ́n má ṣe sọ fún ara wọn pé: “Àháà! Ọwọ́ wa ti tẹ ohun tí à ń fẹ́!” Kí wọ́n má ṣe sọ pé: “A ti gbé e mì.”
26 Kí ojú ti gbogbo wọn, kí wọ́n sì tẹ́, Àwọn tó ń yọ̀ nítorí àjálù mi. Kí àwọn tó ń gbé ara wọn ga sí mi gbé ìtìjú àti ẹ̀tẹ́ wọ̀ bí aṣọ.
27 Àmọ́ kí àwọn tí inú wọn ń dùn sí òdodo mi kígbe ayọ̀; Kí wọ́n máa sọ nígbà gbogbo pé: “Kí a gbé Jèhófà ga, ẹni tí inú rẹ̀ ń dùn sí àlàáfíà ìránṣẹ́ rẹ̀.”
28 Nígbà náà, ahọ́n mi yóò máa ròyìn òdodo rẹ, Yóò sì máa yìn ọ́ láti àárọ̀ ṣúlẹ̀.
Sí olùdarí. Ti Dáfídì, ìránṣẹ́ Jèhófà. 36 Ẹ̀ṣẹ̀ jinlẹ̀ lọ́kàn ẹni burúkú; Kò sí ìbẹ̀rù Ọlọ́run lójú rẹ̀.
2 Ó ń pọ́n ara rẹ̀ lé ju bó ṣe yẹ lọ Débi pé kò rí àṣìṣe ara rẹ̀, kí ó sì kórìíra rẹ̀.
3 Ọ̀rọ̀ ìkà àti ẹ̀tàn ló wà lẹ́nu rẹ̀; Kì í ronú bó ṣe máa ṣe rere.
4 Ó máa ń gbèrò ibi, kódà lórí ibùsùn rẹ̀. Ọ̀nà tí kò dáa ló forí lé; Kì í kọ ohun búburú sílẹ̀.
5 Jèhófà, ìfẹ́ rẹ tí kì í yẹ̀ ga dé ọ̀run, Òtítọ́ rẹ ga títí dé àwọsánmà.
6 Òdodo rẹ dà bí àwọn òkè ńlá; Àwọn ìdájọ́ rẹ dà bí alagbalúgbú ibú omi. Àti èèyàn àti ẹranko ni ò ń dá sí, Jèhófà.
7 Ìfẹ́ rẹ tí kì í yẹ̀ mà ṣeyebíye o, Ọlọ́run! Abẹ́ òjìji ìyẹ́ apá rẹ Ni àwọn ọmọ èèyàn fi ṣe ibi ààbò.
8 Wọ́n ń mu àwọn ohun tó dára jù lọ ní ilé rẹ ní àmutẹ́rùn, O sì mú kí wọ́n máa mu nínú adùn rẹ tó ń ṣàn bí odò.
9 Ọ̀dọ̀ rẹ ni orísun ìyè wà; Ipasẹ̀ ìmọ́lẹ̀ rẹ ni a fi lè rí ìmọ́lẹ̀.
10 Máa fi ìfẹ́ rẹ tí kì í yẹ̀ hàn nìṣó sí àwọn tó mọ̀ ọ́, Àti òdodo rẹ sí àwọn tí ọkàn wọn dúró ṣinṣin.
11 Má ṣe jẹ́ kí ẹsẹ̀ àwọn agbéraga tẹ̀ mí mọ́lẹ̀ Tàbí kí ọwọ́ àwọn ẹni burúkú lé mi dà nù.
12 Ẹ wo àwọn aṣebi níbi tí wọ́n ṣubú sí; A ti là wọ́n mọ́lẹ̀, wọn kò sì lè dìde.
Ti Dáfídì.  37 Má banú jẹ́ nítorí àwọn ẹni burúkú Tàbí kí o jowú àwọn aṣebi.
2 Kíákíá ni wọ́n á gbẹ dà nù bíi koríko Wọ́n á sì rọ bíi koríko tútù.
3 Gbẹ́kẹ̀ lé Jèhófà, kí o sì máa ṣe rere; Máa gbé ayé, kí o sì máa hùwà òtítọ́.
4 Jẹ́ kí inú rẹ máa dùn jọjọ nínú Jèhófà, Yóò sì fún ọ ní àwọn ohun tí ọkàn rẹ fẹ́.
5 Fi ọ̀nà rẹ lé Jèhófà lọ́wọ́; Gbẹ́kẹ̀ lé e, yóò sì gbé ìgbésẹ̀ nítorí rẹ.
6 Yóò mú kí òdodo rẹ yọ bí ọjọ́, Àti ìwà títọ́ rẹ bí oòrùn ọ̀sán gangan.
7 Dákẹ́ jẹ́ẹ́ níwájú Jèhófà Kí o sì dúró dè é. Má banú jẹ́ nítorí ẹni Tó gbèrò ibi, tó sì mú un ṣẹ.
8 Fi ìbínú sílẹ̀, kí o sì pa ìrunú tì; Má ṣe bínú kí o wá bẹ̀rẹ̀ sí í ṣe ibi.
9 Nítorí a ó mú àwọn ẹni ibi kúrò, Àmọ́ àwọn tó gbẹ́kẹ̀ lé Jèhófà ni yóò jogún ayé. ו [Wọ́ọ̀]
10 Láìpẹ́, àwọn ẹni burúkú ò ní sí mọ́; Wàá wo ibi tí wọ́n wà tẹ́lẹ̀, Wọn ò ní sí níbẹ̀.
11 Àmọ́ àwọn oníwà pẹ̀lẹ́ ni yóò jogún ayé, Inú wọn yóò sì máa dùn jọjọ nínú ọ̀pọ̀lọpọ̀ àlàáfíà.
12 Ẹni burúkú ń dìtẹ̀ olódodo; Ó ń wa eyín pọ̀ sí i.
13 Àmọ́ Jèhófà yóò fi í rẹ́rìn-ín, Nítorí Ó mọ̀ pé ọjọ́ rẹ̀ máa dé.
14 Àwọn ẹni burúkú fa idà wọn yọ, wọ́n sì tẹ ọrun wọn Láti mú àwọn tí à ń ni lára àti àwọn aláìní balẹ̀, Láti pa àwọn tí ọ̀nà wọn tọ́.
15 Àmọ́ idà àwọn fúnra wọn yóò gún ọkàn wọn; A ó sì ṣẹ́ ọrun wọn.
16 Ohun díẹ̀ tí olódodo ní Sàn ju ọ̀pọ̀ nǹkan tí àwọn ẹni burúkú ní.
17 A ó ṣẹ́ apá àwọn ẹni burúkú, Àmọ́ Jèhófà yóò ti àwọn olódodo lẹ́yìn.
18 Jèhófà mọ ohun tí àwọn aláìlẹ́bi ń bá yí, Ogún wọn yóò sì wà títí láé.
19 Ní àkókò àjálù, ojú kò ní tì wọ́n; Ní àkókò ìyàn, wọ́n á ní ọ̀pọ̀ oúnjẹ.
20 Àmọ́ àwọn ẹni burúkú yóò ṣègbé; Àwọn ọ̀tá Jèhófà yóò pòórá bí ibi ìjẹko tó léwé dáadáa; Wọ́n á pòórá bí èéfín.
21 Ẹni burúkú ń yá nǹkan, kì í sì í san án pa dà, Àmọ́ olódodo lawọ́, ó sì ń fúnni ní nǹkan.
22 Àwọn tí Ọlọ́run bù kún yóò jogún ayé, Àmọ́ àwọn tí Ọlọ́run gégùn-ún fún yóò pa rẹ́.
23 Jèhófà máa ń darí ẹsẹ̀ ẹni Nígbà tí inú Rẹ̀ bá dùn sí ọ̀nà ẹni náà.
24 Bí onítọ̀hún bá tiẹ̀ ṣubú, kò ní balẹ̀ pátápátá, Nítorí pé Jèhófà dì í lọ́wọ́ mú.
25 Mo ti jẹ́ ọ̀dọ́ rí, àmọ́ ní báyìí mo ti darúgbó, Síbẹ̀, mi ò tíì rí i kí a pa olódodo tì, Tàbí kí àwọn ọmọ rẹ̀ máa wá oúnjẹ kiri.
26 Ó máa ń yáni ní nǹkan látọkàn wá, Ìbùkún sì ń dúró de àwọn ọmọ rẹ̀.
27 Yẹra fún ohun búburú, máa ṣe rere, Wàá sì máa gbé ayé títí láé.
28 Nítorí Jèhófà nífẹ̀ẹ́ ìdájọ́ òdodo, Kò sì ní kọ àwọn ẹni ìdúróṣinṣin rẹ̀ sílẹ̀.  Ìgbà gbogbo ni yóò máa ṣọ́ wọn; Àmọ́ a ó pa àtọmọdọ́mọ àwọn ẹni burúkú rẹ́.
29 Àwọn olódodo ni yóò jogún ayé, Wọn yóò sì máa gbé inú rẹ̀ títí láé.
30 Ẹnu olódodo ń sọ ọ̀rọ̀ ọgbọ́n, Ahọ́n rẹ̀ sì ń sọ nípa ìdájọ́ òdodo.
31 Òfin Ọlọ́run rẹ̀ wà ní ọkàn rẹ̀; Ẹsẹ̀ rẹ̀ kò ní tàsé.
32 Ẹni burúkú ń ṣọ́ olódodo, Ó sì ń wá ọ̀nà láti pa á.
33 Àmọ́ Jèhófà kò ní jẹ́ kí ọwọ́ ẹni yẹn tẹ̀ ẹ́, Kò sì ní dá a lẹ́bi nígbà tí wọ́n bá ṣèdájọ́ rẹ̀.
34 Gbẹ́kẹ̀ lé Jèhófà, kí o sì máa rìn ní ọ̀nà rẹ̀, Yóò gbé ọ ga láti jogún ayé. Nígbà tí a bá pa àwọn ẹni burúkú rẹ́, wàá rí i.
35 Mo ti rí ìkà ẹ̀dá tó jẹ́ olubi Tó ń tẹ́ rẹrẹ bí igi tó gbẹ̀rẹ̀gẹ̀jigẹ̀ ní ilẹ̀ tó dàgbà sí.
36 Àmọ́, ó kọjá lọ lójijì, kò sì sí mọ́; Mo wá a kiri, mi ò sì rí i.
37 Máa fiyè sí aláìlẹ́bi, Kí o sì máa wo adúróṣinṣin, Nítorí àlàáfíà ń dúró de ẹni yẹn ní ọjọ́ ọ̀la.
38 Àmọ́ a ó pa gbogbo àwọn ẹlẹ́ṣẹ̀ rẹ́, Ìparun ló sì ń dúró de àwọn ẹni burúkú ní ọjọ́ ọ̀la. ת [Tọ́ọ̀]
39 Ọ̀dọ̀ Jèhófà ni ìgbàlà àwọn olódodo ti wá; Òun ni odi ààbò wọn ní àkókò wàhálà.
40 Jèhófà á ràn wọ́n lọ́wọ́, á sì gbà wọ́n sílẹ̀. Á gbà wọ́n sílẹ̀ lọ́wọ́ àwọn ẹni burúkú, á sì gbà wọ́n là, Nítorí òun ni wọ́n fi ṣe ibi ààbò.
Orin Dáfídì, kí ó jẹ́ ìránnilétí. 38 Jèhófà, má ṣe bá mi wí nínú ìbínú rẹ, Má sì tọ́ mi sọ́nà nínú ìrunú rẹ.
2 Nítorí àwọn ọfà rẹ ti gún mi wọnú, Ọwọ́ rẹ sì rìn mí mọ́lẹ̀.
3 Gbogbo ara mi ń ṣàìsàn nítorí ìbínú rẹ. Kò sí àlàáfíà nínú egungun mi nítorí ẹ̀ṣẹ̀ mi.
4 Àwọn àṣìṣe mi rọ̀ dẹ̀dẹ̀ lórí mi; Bí ẹrù tó wúwo, wọ́n ti wúwo ju ohun tí mo lè gbé.
5 Àwọn egbò mi ti kẹ̀, wọ́n sì ń rùn Nítorí ìwà òmùgọ̀ mi.
6 Ìdààmú àti ìrẹ̀wẹ̀sì tó lé kenkà bá mi; Mò ń rìn kiri nínú ìbànújẹ́ láti àárọ̀ ṣúlẹ̀.
7 Iná ń jó nínú mi lọ́hùn-ún; Gbogbo ara mi ń ṣàìsàn.
8 Ara mi ti kú tipiri, àárẹ̀ sì ti bá mi gidigidi; Mò ń kérora nítorí ìdààmú tó bá ọkàn mi.
9 Jèhófà, gbogbo ìfẹ́ ọkàn mi wà níwájú rẹ, Ẹ̀dùn ọkàn mi kò sì pa mọ́ fún ọ.
10 Ọkàn mi ń lù kì-kì, agbára mi ti tán, Ojú mi sì ti ṣú.
11 Àwọn ọ̀rẹ́ mi àti àwọn ẹlẹgbẹ́ mi yẹra fún mi nítorí ìyọnu tó dé bá mi, Àwọn ojúlùmọ̀ tó sún mọ́ mi sì ta kété sí mi.
12 Àwọn tó ń wá ẹ̀mí mi dẹ pańpẹ́ sílẹ̀; Àwọn tó fẹ́ ṣe mí léṣe ń sọ nípa ìparun; Ẹ̀tàn ni wọ́n ń sọ lẹ́nu wúyẹ́wúyẹ́ láti àárọ̀ ṣúlẹ̀.
13 Àmọ́, màá ṣe bí adití, mi ò ní fetí sí wọn; Màá ṣe bí ẹni tí kò lè sọ̀rọ̀, mi ò ní la ẹnu mi.
14 Mo dà bí ẹni tí kò gbọ́ràn, Tí kò ní nǹkan kan tó máa sọ láti gbèjà ara rẹ̀.
15 Nítorí ìwọ Jèhófà ni mo dúró dè, O sì dá mi lóhùn, Jèhófà Ọlọ́run mi.
16 Torí mo sọ pé: “Kí wọ́n má yọ̀ mí, Kí wọ́n má sì gbé ara wọn ga sí mi tí ẹsẹ̀ mi bá yẹ̀.”
17 Nítorí mo ti fẹ́ ṣubú lulẹ̀, Ara sì ń ro mí nígbà gbogbo.
18 Mo jẹ́wọ́ àṣìṣe mi; Ẹ̀ṣẹ̀ mi dààmú mi.
19 Àmọ́ àwọn ọ̀tá mi lókun, wọ́n sì lágbára, Àwọn tó kórìíra mi láìnídìí ti pọ̀ gan-an.
20 Wọ́n ń fi ibi san ire fún mi; Wọ́n ń ta kò mí nítorí mò ń lépa ohun rere.
21 Má fi mí sílẹ̀, Jèhófà. Má jìnnà sí mi, Ọlọ́run mi.
22 Tètè wá ràn mí lọ́wọ́, Jèhófà, ìgbàlà mi.
Sí olùdarí; ti Jédútúnì. Orin Dáfídì. 39 Mo sọ pé: “Màá ṣọ́ ẹsẹ̀ mi Kí n má bàa fi ahọ́n mi dẹ́ṣẹ̀. Màá fi ìbonu bo ẹnu mi Ní gbogbo ìgbà tí ẹni burúkú bá wà níwájú mi.”
2 Mi ò lè sọ̀rọ̀, ṣe ni mo dákẹ́; Mi ò sọ nǹkan kan, kódà nípa ohun rere, Síbẹ̀, ìrora mi le kọjá sísọ.
3 Ọkàn mi rọra ń jó nínú mi bí iná. Bí mo ṣe ń ronú ni iná náà ń jó. Ahọ́n mi wá sọ pé:
4 “Jèhófà, jẹ́ kí n mọ ohun tó máa gbẹ̀yìn mi Àti bí ọjọ́ ayé mi ṣe máa gùn tó, Kí n lè mọ bí ẹ̀mí mi ṣe kúrú tó.
5 Lóòótọ́, o ti mú kí ọjọ́ ayé mi kéré; Gbogbo ọjọ́ ayé mi kò sì jẹ́ nǹkan kan lójú rẹ. Ní ti ọmọ èèyàn, bó tilẹ̀ dà bíi pé kò sí nínú ewu, bí èémí lásán ló rí. (Sélà)
6 Dájúdájú, bí òjìji ni ọmọ èèyàn ń rìn kiri. Ó ń sáré kiri lórí òfo. Ó ń kó ọrọ̀ jọ pelemọ láìmọ ẹni tó máa gbádùn rẹ̀.
7 Kí wá ni kí n máa retí, Jèhófà? Ìwọ nìkan ni ìrètí mi.
8 Yọ mí nínú gbogbo ẹ̀ṣẹ̀ mi. Má ṣe jẹ́ kí àwọn òmùgọ̀ sọ mí di ẹni ẹ̀gàn.
9 Mi ò lè sọ̀rọ̀; Mi ò lè la ẹnu mi, Nítorí iṣẹ́ ọwọ́ rẹ ni.
10 Mú ìyọnu rẹ kúrò lórí mi. Àárẹ̀ mú mi nítorí ọwọ́ rẹ ti gbá mi.
11 O fi ìyà tọ́ èèyàn sọ́nà nítorí ẹ̀ṣẹ̀ rẹ̀; O run nǹkan tó kà sí iyebíye bí ìgbà tí òólá bá jẹ nǹkan. Dájúdájú, èémí lásán ni ọmọ èèyàn. (Sélà)
12 Gbọ́ àdúrà mi, Jèhófà, Fetí sí igbe mi fún ìrànlọ́wọ́. Má ṣe gbójú fo omijé mi. Nítorí àjèjì lásán ni mo jẹ́ sí ọ, Arìnrìn-àjò tó ń kọjá lọ ni mí, bíi gbogbo àwọn baba ńlá mi.
13 Má ṣe wò mí nínú ìbínú rẹ, kí n lè túra ká Kí n tó kọjá lọ tí mi ò sì ní sí mọ́.”
Sí olùdarí. Ti Dáfídì. Orin. 40 Taratara ni mo fi dúró de Jèhófà, Ó fetí sí mi, ó sì gbọ́ igbe mi fún ìrànlọ́wọ́.
2 Ó gbé mi jáde látinú kòtò tó ní ìró omi púpọ̀, Láti inú ẹrẹ̀. Ó sì fi ẹsẹ̀ mi lé orí àpáta; Ó fi ẹsẹ̀ mi múlẹ̀ ṣinṣin.
3 Ó wá fi orin tuntun sí mi lẹ́nu, Ìyìn sí Ọlọ́run wa. Ọ̀pọ̀ èèyàn á rí nǹkan yìí, ẹ̀rù Ọlọ́run á bà wọ́n, Wọ́n á sì gbẹ́kẹ̀ lé Jèhófà.
4 Aláyọ̀ ni ọkùnrin tó gbẹ́kẹ̀ lé Jèhófà, Tí kò sì yíjú sí àwọn aláfojúdi tàbí àwọn ẹlẹ́tàn.
5 Wo bí àwọn ohun tí o ṣe ti pọ̀ tó, Jèhófà Ọlọ́run mi, Àwọn iṣẹ́ àgbàyanu rẹ àti èrò rẹ sí wa. Kò sí ẹni tí a lè fi ọ́ wé; Tí mo bá ní kí n máa wí, kí n sì máa sọ nípa wọn, Wọ́n pọ̀ ju ohun tí mo lè ròyìn!
6 Ẹbọ àti ọrẹ kọ́ ni ohun tó wù ọ́, Àmọ́ o la etí mi sílẹ̀ kí n lè gbọ́. O kò béèrè ẹbọ sísun àti ẹbọ ẹ̀ṣẹ̀.
7 Lẹ́yìn náà, mo sọ pé: “Wò ó, mo ti dé. A ti kọ ọ́ nípa mi sínú àkájọ ìwé.
8 Láti ṣe ìfẹ́ rẹ, Ọlọ́run mi, ni inú mi dùn sí, Òfin rẹ sì wà nínú mi lọ́hùn-ún.
9 Mo kéde ìhìn rere òdodo nínú ìjọ ńlá. Wò ó! Mi ò pa ẹnu mi mọ́, Bí ìwọ náà ṣe mọ̀ dáadáa, Jèhófà.
10 Mi ò bo òdodo rẹ mọ́lẹ̀ nínú ọkàn mi. Mo kéde ìṣòtítọ́ rẹ àti ìgbàlà rẹ. Mi ò fi ìfẹ́ rẹ tí kì í yẹ̀ àti òtítọ́ rẹ pa mọ́ nínú ìjọ ńlá.”
11 Jèhófà, má ṣe fawọ́ àánú rẹ sẹ́yìn lórí mi. Kí ìfẹ́ rẹ tí kì í yẹ̀ àti òtítọ́ rẹ máa dáàbò bò mí nígbà gbogbo.
12 Àwọn àjálù tó yí mi ká kò ṣeé kà. Àwọn àṣìṣe mi pọ̀ débi pé mi ò tiẹ̀ mọ ibi tí mo forí lé; Wọ́n pọ̀ ju irun orí mi lọ, Ìrẹ̀wẹ̀sì sì ti bá ọkàn mi.
13 Jọ̀ọ́ Jèhófà, jẹ́ kó wù ọ́ láti gbà mí sílẹ̀. Jèhófà, tètè wá ràn mí lọ́wọ́.
14 Kí ìtìjú àti ẹ̀tẹ́ bá Gbogbo àwọn tó fẹ́ gba ẹ̀mí mi. Kí àwọn tí inú wọn ń dùn sí àjálù tó bá mi Sá pa dà nínú ẹ̀tẹ́.
15 Ní ti àwọn tó ń sọ nípa mi pé: “Àháà! Àháà!” Kí jìnnìjìnnì bò wọ́n nítorí ìtìjú tó dé bá wọn.
16 Àmọ́ kí àwọn tó ń wá ọ Máa yọ̀, kí inú wọn sì máa dùn nítorí rẹ. Kí àwọn tó nífẹ̀ẹ́ àwọn iṣẹ́ ìgbàlà rẹ máa sọ nígbà gbogbo pé: “Ẹ gbé Jèhófà ga.”
17 Àmọ́ aláìní ni mí, mi ò sì ní olùrànlọ́wọ́; Kí Jèhófà fiyè sí mi. Ìwọ ni olùrànlọ́wọ́ mi àti olùgbàlà mi; Ọlọ́run mi, má ṣe jẹ́ kó pẹ́.
Sí olùdarí. Orin Dáfídì. 41 Aláyọ̀ ni ẹni tó bá ń ro ti àwọn aláìní; Jèhófà yóò gbà á sílẹ̀ ní ọjọ́ àjálù.
2 Jèhófà yóò dáàbò bò ó, yóò sì pa á mọ́. A ó pè é ní aláyọ̀ ní ayé; O kò sì ní jẹ́ kí èrò àwọn ọ̀tá rẹ̀ ṣẹ lé e lórí.
3 Jèhófà yóò fún un lókun lórí ibùsùn àìsàn rẹ̀; Ìwọ yóò pààrọ̀ ibùsùn rẹ̀ nígbà tó ń ṣàìsàn.
4 Mo sọ pé: “Jèhófà, ṣojú rere sí mi. Wò mí sàn, torí mo ti ṣẹ̀ sí ọ.”
5 Àmọ́ àwọn ọ̀tá mi ń sọ ọ̀rọ̀ burúkú nípa mi pé: “Ìgbà wo ló máa kú, tí orúkọ rẹ̀ á sì pa rẹ́?”
6 Tí ọ̀kan nínú wọn bá wá rí mi, irọ́ tó wà lọ́kàn rẹ̀ lá máa pa. Ọ̀rọ̀ tó ń dunni lá máa kó jọ; Lẹ́yìn náà, á jáde lọ, á sì máa sọ ọ́ kiri.
7 Gbogbo àwọn tó kórìíra mi ń bára wọn sọ̀rọ̀ wúyẹ́wúyẹ́; Wọ́n ń gbèrò ibi sí mi pé:
8 “Ohun tó ń bani lẹ́rù ti dé bá a; Ní báyìí tó ti ṣubú lulẹ̀, kò ní dìde mọ́.”
9 Kódà, ẹni tó wà ní àlàáfíà pẹ̀lú mi, tí mo fọkàn tán, Ẹni tí a jọ ń jẹun, ti jìn mí lẹ́sẹ̀.
10 Àmọ́, Jèhófà, ṣojú rere sí mi, kí o sì gbé mi dìde, Kí n lè san án pa dà fún wọn.
11 Ohun tí màá fi mọ̀ pé inú rẹ dùn sí mi nìyí: Kí àwọn ọ̀tá mi má lè kígbe ìṣẹ́gun lé mi lórí.
12 Ní tèmi, o ti dì mí mú nítorí ìwà títọ́ mi; Wàá fi mí sí iwájú rẹ títí láé.
13 Ìyìn ni fún Jèhófà Ọlọ́run Ísírẹ́lì Títí láé àti láéláé. Àmín àti Àmín.
ÌWÉ KEJÌ (Sáàmù 42-72) Sí olùdarí. Másíkílì àwọn ọmọ Kórà. 42 Bí ọkàn àgbọ̀nrín ṣe máa ń fà sí odò, Bẹ́ẹ̀ ni ọkàn mi ṣe ń fà sí ọ, ìwọ Ọlọ́run mi.
2 Mò ń wá Ọlọ́run, Ọlọ́run alààyè, bí ẹni tí òùngbẹ ń gbẹ ṣe ń wá omi. Ìgbà wo ni kí n wá, kí n sì fara hàn níwájú Ọlọ́run?
3 Omijé mi ni oúnjẹ mi lọ́sàn-án àti lóru; Láti àárọ̀ ṣúlẹ̀, wọ́n ń fi mí ṣẹ̀sín, wọ́n ń sọ pé: “Ọlọ́run rẹ dà?”
4 Mo rántí àwọn nǹkan yìí, mo sì tú ọkàn mi jáde, Torí pé, nígbà kan, mo ti bá ọ̀pọ̀lọpọ̀ èèyàn rìn; Mo máa ń rìn tọ̀wọ̀tọ̀wọ̀ níwájú wọn lọ sí ilé Ọlọ́run, Pẹ̀lú igbe ayọ̀ àti ti ọpẹ́, Ti ọ̀pọ̀ rẹpẹtẹ èèyàn tó ń ṣàjọyọ̀.
5 Kí nìdí tí ìrẹ̀wẹ̀sì fi bá ẹ̀mí mi? Kí nìdí tí ìdààmú fi bá ọkàn mi? Dúró de Ọlọ́run, Nítorí mo ṣì máa yìn ín torí òun ni Olùgbàlà mi Atóbilọ́lá.
6 Ọlọ́run mi, ìrẹ̀wẹ̀sì ti bá ẹ̀mí mi. Ìdí nìyẹn tí mo fi rántí rẹ, Láti ilẹ̀ Jọ́dánì àti àwọn téńté orí Hámónì, Láti Òkè Mísárì.
7 Ibú omi ń pe ibú omi Nígbà tí àwọn omi rẹ tó ń dà ṣọ̀ọ̀rọ̀ ń dún. Gbogbo omi rẹ tó ń ru gùdù ti bò mí mọ́lẹ̀.
8 Ní ọ̀sán, Jèhófà yóò fi ìfẹ́ rẹ̀ tí kì í yẹ̀ hàn sí mi, Ní òru, orin rẹ̀ yóò wà lẹ́nu mi, ìyẹn àdúrà sí Ọlọ́run tó fún mi ní ẹ̀mí.
9 Màá sọ fún Ọlọ́run, àpáta mi pé: “Kí nìdí tí o fi gbàgbé mi? Kí nìdí tí mo fi ń rìn kiri nínú ìbànújẹ́ nítorí pé ọ̀tá mi ń ni mí lára?”
10 Àwọn ọ̀tá mi ń fi mí ṣẹ̀sín nítorí ìkórìíra tó lágbára tí wọ́n ní sí mi; Láti àárọ̀ ṣúlẹ̀, wọ́n ń fi mí ṣẹ̀sín, wọ́n ń sọ pé: “Ọlọ́run rẹ dà?”
11 Kí nìdí tí ìrẹ̀wẹ̀sì fi bá ẹ̀mí mi? Kí nìdí tí ìdààmú fi bá ọkàn mi? Dúró de Ọlọ́run, Nítorí mo ṣì máa yìn ín torí òun ni Olùgbàlà mi Atóbilọ́lá àti Ọlọ́run mi.
43 Ṣe ìdájọ́ mi, Ọlọ́run, Gbèjà mi níwájú orílẹ̀-èdè aláìṣòótọ́. Gbà mí lọ́wọ́ ẹlẹ́tàn àti aláìṣòdodo.
2 Nítorí pé ìwọ ni Ọlọ́run mi, odi ààbò mi. Kí nìdí tí o fi ta mí nù? Kí nìdí tí mo fi ń rìn kiri nínú ìbànújẹ́ nítorí pé ọ̀tá mi ń ni mí lára?
3 Rán ìmọ́lẹ̀ rẹ àti òtítọ́ rẹ jáde. Kí wọ́n máa darí mi; Kí wọ́n ṣamọ̀nà mi sí òkè mímọ́ rẹ àti sí àgọ́ ìjọsìn rẹ títóbi.
4 Nígbà náà, màá wá síbi pẹpẹ Ọlọ́run, Sọ́dọ̀ Ọlọ́run, tí ó jẹ́ ayọ̀ ńlá mi. Màá sì fi háàpù yìn ọ́, ìwọ Ọlọ́run, Ọlọ́run mi.
5 Kí nìdí tí ìrẹ̀wẹ̀sì fi bá ẹ̀mí mi? Kí nìdí tí ìdààmú fi bá ọkàn mi? Dúró de Ọlọ́run, Nítorí mo ṣì máa yìn ín torí òun ni Olùgbàlà mi Atóbilọ́lá àti Ọlọ́run mi.
Sí olùdarí. Ti àwọn ọmọ Kórà. Másíkílì. 44 Ọlọ́run, a ti fi etí wa gbọ́, Àwọn baba ńlá wa ti ròyìn fún wa, Àwọn ohun tí o ṣe nígbà ayé wọn, Ní àwọn ọjọ́ tó ti pẹ́.
2 Ọwọ́ rẹ ni o fi lé àwọn orílẹ̀-èdè jáde, O sì mú kí àwọn baba ńlá wa máa gbé níbẹ̀. O fọ́ àwọn orílẹ̀-èdè, o sì lé wọn jáde.
3 Kì í ṣe idà wọn ni wọ́n fi gba ilẹ̀ náà, Kì í sì í ṣe apá wọn ló mú kí wọ́n ṣẹ́gun. Kàkà bẹ́ẹ̀, ọwọ́ ọ̀tún rẹ àti apá rẹ àti ìmọ́lẹ̀ ojú rẹ ló ṣe é, Nítorí pé inú rẹ dùn sí wọn.
4 Ìwọ Ọlọ́run ni Ọba mi; Pàṣẹ ìṣẹ́gun pípé fún Jékọ́bù.
5 Agbára rẹ la ó fi lé àwọn ọ̀tá wa pa dà; Orúkọ rẹ la ó fi tẹ àwọn tó dìde sí wa rẹ́.
6 Torí mi ò gbẹ́kẹ̀ lé ọfà mi, Idà mi ò sì lè gbà mí là.
7 Ìwọ lo gbà wá lọ́wọ́ àwọn ọ̀tá wa, Ìwọ lo sì kó ìtìjú bá àwọn tó kórìíra wa.
8 A ó máa yin Ọlọ́run láti àárọ̀ ṣúlẹ̀, A ó sì máa fi ọpẹ́ fún orúkọ rẹ títí láé. (Sélà)
9 Àmọ́ ní báyìí, o ti ta wá nù, o ti kó ìtìjú bá wa, O ò sì bá àwọn ọmọ ogun wa jáde.
10 Ò ń mú kí a sá pa dà níwájú àwọn ọ̀tá wa; Àwọn tó kórìíra wa ń kó ohun tí wọ́n fẹ́.
11 O fi wá lé wọn lọ́wọ́ kí wọ́n lè pa wá jẹ bí àgùntàn; O ti tú wa ká sáàárín àwọn orílẹ̀-èdè.
12 O ta àwọn èèyàn rẹ lọ́pọ̀; O ò jẹ èrè kankan lórí wọn.
13 O sọ wá di ẹni ẹ̀gàn lójú àwọn aládùúgbò wa, Ẹni ẹ̀sín àti ẹni yẹ̀yẹ́ lójú àwọn tó yí wa ká.
14 O sọ wá di ẹni ẹ̀gàn láàárín àwọn orílẹ̀-èdè, Ẹni tí àwọn èèyàn ń rí, tí wọ́n ń mi orí.
15 Ẹ̀tẹ́ bá mi láti àárọ̀ ṣúlẹ̀, Ìtìjú mi sì ti bò mí mọ́lẹ̀,
16 Torí ẹ̀sín tí wọ́n ń fi mí ṣe àti èébú wọn, Nítorí pé ọ̀tá wa ń gbẹ̀san lára wa.
17 Gbogbo èyí ti ṣẹlẹ̀ sí wa, síbẹ̀ a kò gbàgbé rẹ, A kò sì da májẹ̀mú rẹ.
18 Ọkàn wa kò kúrò lọ́dọ̀ rẹ; Ẹsẹ̀ wa kò yà kúrò ní ọ̀nà rẹ.
19 Àmọ́ o ti tẹ̀ wá rẹ́ níbi tí àwọn ajáko ń gbé; O ti fi òkùnkùn biribiri bò wá mọ́lẹ̀.
20 Ká ní a ti gbàgbé orúkọ Ọlọ́run wa Tàbí tí a tẹ́wọ́ àdúrà sí ọlọ́run àjèjì,
21 Ṣé Ọlọ́run kò ní mọ̀ ni? Ó mọ àwọn àṣírí tó wà nínú ọkàn.
22 Torí rẹ ni wọ́n ṣe ń pa wá láti àárọ̀ ṣúlẹ̀; Wọ́n ti kà wá sí àgùntàn tó wà fún pípa.
23 Dìde. Kí ló dé tí o ṣì fi ń sùn, Jèhófà? Jí! Má ṣe ta wá nù títí láé.
24 Kí ló dé tí o fi fojú rẹ pa mọ́? Kí ló dé tí o fi gbàgbé ìyà tó ń jẹ wá àti ìnira tó bá wa?
25 Nítorí wọ́n ti bá wa kanlẹ̀; Wọ́n sì ti tẹ̀ wá mọ́lẹ̀.
26 Dìde nítorí ìwọ ni olùrànlọ́wọ́ wa! Gbà wá sílẹ̀ nítorí ìfẹ́ rẹ tí kì í yẹ̀.
Sí olùdarí; kí a yí i sí “Òdòdó Lílì.” Ti àwọn ọmọ Kórà. Másíkílì. Orin ìfẹ́. 45 Ohun rere kan ń gbé mi lọ́kàn. Mo sọ pé: “Orin mi dá lórí ọba kan.” Kí ahọ́n mi jẹ́ kálàmù ọ̀jáfáfá adàwékọ.
2 Ìwọ lo rẹwà jù lọ nínú àwọn ọmọ èèyàn. Ọ̀rọ̀ rere ń jáde lẹ́nu rẹ. Ìdí nìyẹn tí Ọlọ́run fi bù kún ọ títí láé.
3 Sán idà rẹ mọ́ ìdí rẹ, ìwọ alágbára ńlá, Nínú iyì rẹ àti ọlá ńlá rẹ.
4 Nínú ọlá ńlá rẹ, kí o ṣẹ́gun; Máa gẹṣin lọ nítorí òtítọ́ àti ìrẹ̀lẹ̀ àti òdodo, Ọwọ́ ọ̀tún rẹ yóò sì ṣe àwọn ohun àgbàyanu.
5 Àwọn ọfà rẹ mú, wọ́n ń mú kí àwọn èèyàn ṣubú níwájú rẹ; Wọ́n ń gún ọkàn àwọn ọ̀tá ọba.
6 Ọlọ́run ni ìtẹ́ rẹ títí láé àti láéláé; Ọ̀pá àṣẹ ìjọba rẹ jẹ́ ọ̀pá àṣẹ ìdúróṣinṣin.
7 O nífẹ̀ẹ́ òdodo, o sì kórìíra ìwà burúkú. Ìdí nìyẹn tí Ọlọ́run, àní Ọlọ́run rẹ, fi fòróró ayọ̀ yàn ọ́ ju àwọn ojúgbà rẹ.
8 Òjíá àti álóè àti kaṣíà ń já fíkán lára gbogbo aṣọ rẹ; Ìró àwọn ohun ìkọrin olókùn tín-ín-rín látinú ààfin títóbi lọ́lá tí a fi eyín erin ṣe lọ́ṣọ̀ọ́ ń mú inú rẹ dùn.
9 Àwọn ọmọbìnrin àwọn ọba wà lára àwọn obìnrin ọlọ́lá rẹ. Ayaba dúró ní ọwọ́ ọ̀tún rẹ, a fi wúrà Ófírì ṣe é lọ́ṣọ̀ọ́.
10 Gbọ́, ìwọ ọmọbìnrin, fiyè sí i, kí o sì fetí sílẹ̀; Gbàgbé àwọn èèyàn rẹ àti ilé bàbá rẹ.
11 Ọkàn ọba yóò máa fà sí ọ nítorí ẹwà rẹ, Torí òun ni olúwa rẹ, Nítorí náà, tẹrí ba fún un.
12 Ọmọbìnrin Tírè máa mú ẹ̀bùn wá; Àwọn tó lọ́rọ̀ jù lọ máa wá ojú rere rẹ.
13 Nínú ààfin, ọmọbìnrin ọba gbé ògo wọ̀ bí aṣọ; A fi wúrà ṣe aṣọ rẹ̀ lọ́ṣọ̀ọ́.
14 A ó mú un wá sọ́dọ̀ ọba nínú aṣọ tí a hun dáadáa. A ó mú àwọn wúńdíá ẹlẹgbẹ́ rẹ̀ tó ń tẹ̀ lé e wọlé síwájú rẹ.
15 A ó mú wọn wá pẹ̀lú ayọ̀ àti ìdùnnú, Wọ́n á sì wọ ààfin ọba.
16 Àwọn ọmọkùnrin rẹ yóò gba ipò àwọn baba ńlá rẹ. Wàá yàn wọ́n ṣe olórí ní gbogbo ayé.
17 Màá jẹ́ kí àwọn èèyàn mọ orúkọ rẹ jálẹ̀ gbogbo ìran tó ń bọ̀. Ìdí nìyẹn tí àwọn èèyàn á fi máa yìn ọ́ títí láé àti láéláé.
Sí olùdarí. Ti àwọn ọmọ Kórà. Lọ́nà ti Álámótì. Orin. 46 Ọlọ́run ni ibi ààbò wa àti okun wa, Ìrànlọ́wọ́ tó wà lárọ̀ọ́wọ́tó ní àkókò wàhálà.
2 Ìdí nìyẹn tí a kò fi ní bẹ̀rù, bí ayé tilẹ̀ ń mì tìtì, Bí àwọn òkè tilẹ̀ ń ṣubú sínú ibú òkun,
3 Bí omi rẹ̀ tilẹ̀ ń pariwo, tó sì ń ru sókè, Bí àwọn òkè tilẹ̀ ń mì jìgìjìgì nítorí ìrugùdù rẹ̀. (Sélà)
4 Odò kan wà tí ṣíṣàn rẹ̀ ń mú kí ìlú Ọlọ́run máa yọ̀, Àgọ́ ìjọsìn mímọ́ títóbi ti Ẹni Gíga Jù Lọ.
5 Ọlọ́run wà nínú ìlú náà; kò ṣeé bì ṣubú. Ọlọ́run á ràn án lọ́wọ́ tí ilẹ̀ bá mọ́.
6 Àwọn orílẹ̀-èdè wà nínú rúkèrúdò, àwọn ìjọba ń ṣubú; Ó gbé ohùn rẹ̀ sókè, ayé sì yọ́.
7 Jèhófà Ọlọ́run àwọn ọmọ ogun wà pẹ̀lú wa; Ọlọ́run Jékọ́bù ni ibi ààbò wa. (Sélà)
8 Ẹ wá wo àwọn iṣẹ́ Jèhófà, Bí ó ṣe gbé àwọn ohun àgbàyanu ṣe ní ayé.
9 Ó ń fòpin sí ogun kárí ayé. Ó ṣẹ́ ọrun, ó sì kán ọ̀kọ̀ sí wẹ́wẹ́; Ó sun àwọn kẹ̀kẹ́ ogun nínú iná.
10 “Ẹ túúbá, kí ẹ sì mọ̀ pé èmi ni Ọlọ́run. A ó gbé mi ga láàárín àwọn orílẹ̀-èdè; A ó gbé mi ga ní ayé.”
11 Jèhófà Ọlọ́run àwọn ọmọ ogun wà pẹ̀lú wa; Ọlọ́run Jékọ́bù jẹ́ ibi ààbò fún wa. (Sélà)
Sí olùdarí. Ti àwọn ọmọ Kórà. Orin. 47 Gbogbo ẹ̀yin èèyàn, ẹ pàtẹ́wọ́. Ẹ fi ayọ̀ kígbe ìṣẹ́gun sí Ọlọ́run.
2 Nítorí Jèhófà Ẹni Gíga Jù Lọ yẹ lẹ́ni tí à ń bẹ̀rù; Òun ni Ọba ńlá lórí gbogbo ayé.
3 Ó tẹ àwọn èèyàn lórí ba lábẹ́ wa; Ó fi àwọn orílẹ̀-èdè sábẹ́ ẹsẹ̀ wa.
4 Ó yan ogún wa fún wa, Ògo Jékọ́bù, ẹni tó nífẹ̀ẹ́. (Sélà)
5 Ọlọ́run ti gòkè nígbà tí àwọn èèyàn ń kígbe ayọ̀, Jèhófà ti gòkè nígbà tí àwọn èèyàn ń fun ìwo.
6 Ẹ kọ orin ìyìn sí Ọlọ́run, ẹ kọ orin ìyìn. Ẹ kọ orin ìyìn sí Ọba wa, ẹ kọ orin ìyìn.
7 Nítorí Ọlọ́run ni Ọba gbogbo ayé; Ẹ kọ orin ìyìn, kí ẹ sì fi ìjìnlẹ̀ òye hàn.
8 Ọlọ́run ti di Ọba lórí àwọn orílẹ̀-èdè. Ọlọ́run jókòó lórí ìtẹ́ mímọ́ rẹ̀.
9 Àwọn olórí àwọn èèyàn ti kóra jọ Pẹ̀lú àwọn èèyàn Ọlọ́run Ábúráhámù. Nítorí àwọn alákòóso ayé jẹ́ ti Ọlọ́run. A ti gbé e ga sókè.
Orin. Orin àwọn ọmọ Kórà. 48 Jèhófà tóbi, òun sì ni ìyìn yẹ jù lọ Ní ìlú Ọlọ́run wa, ní òkè mímọ́ rẹ̀.
2 Gíga rẹ̀ rẹwà, ayọ̀ gbogbo ayé, Òkè Síónì tó jìnnà réré ní àríwá, Ìlú Ọba Títóbi Lọ́lá.
3 Nínú àwọn ilé gogoro rẹ̀ tó láàbò, Ọlọ́run ti jẹ́ kí a mọ̀ pé òun ni ibi ààbò.
4 Wò ó! àwọn ọba ti kóra jọ; Wọ́n jọ tẹ̀ síwájú.
5 Nígbà tí wọ́n rí i, ẹnu yà wọ́n. Jìnnìjìnnì bá wọn, wọ́n sì sá kìjokìjo.
6 Ìbẹ̀rù mú wọn níbẹ̀, Ìrora bíi ti obìnrin tó ń rọbí.
7 O fi ẹ̀fúùfù ìlà oòrùn fọ́ àwọn ọkọ̀ òkun Táṣíṣì.
8 A ti wá fi ojú wa rí ohun tí a ti gbọ́ Ní ìlú Jèhófà Ọlọ́run àwọn ọmọ ogun, ní ìlú Ọlọ́run wa. Ọlọ́run yóò fìdí rẹ̀ múlẹ̀ ṣinṣin títí láé. (Sélà)
9 A ronú lórí ìfẹ́ rẹ tí kì í yẹ̀, Ọlọ́run, Nínú tẹ́ńpìlì rẹ.
10 Bí orúkọ rẹ ṣe lọ, Ọlọ́run, bẹ́ẹ̀ ni ìyìn rẹ Ṣe lọ títí dé ìkángun ayé. Òdodo kún ọwọ́ ọ̀tún rẹ.
11 Kí inú Òkè Síónì máa dùn, Kí àwọn ìlú Júdà sì máa yọ̀, nítorí àwọn ìdájọ́ rẹ.
12 Ẹ rìn yí ká Síónì; ẹ lọ káàkiri inú rẹ̀; Ẹ ka àwọn ilé gogoro rẹ̀.
13 Ẹ kíyè sí àwọn òkìtì tó wà lẹ́yìn ògiri rẹ̀. Ẹ ṣàyẹ̀wò àwọn ilé gogoro rẹ̀ tó láàbò, Kí ẹ lè ròyìn rẹ̀ fún ìran ọjọ́ iwájú.
14 Nítorí Ọlọ́run yìí ni Ọlọ́run wa títí láé àti láéláé. Yóò máa ṣamọ̀nà wa títí láé.
Sí olùdarí. Ti àwọn ọmọ Kórà. Orin. 49 Ẹ gbọ́, gbogbo ẹ̀yin èèyàn. Ẹ fiyè sí i, gbogbo ẹ̀yin tó ń gbé ayé,
2 Ẹni kékeré àti ẹni ńlá, Àti olówó àti tálákà.
3 Ẹnu mi yóò sọ̀rọ̀ ọgbọ́n, Àṣàrò ọkàn mi yóò sì fi òye hàn.
4 Màá fiyè sí òwe; Màá fi háàpù pa àlọ́ mi.
5 Kí nìdí tí màá fi máa bẹ̀rù nígbà wàhálà, Nígbà tí ìwà ibi àwọn tó fẹ́ lé mi kúrò yí mi ká?
6 Àwọn tí wọ́n gbẹ́kẹ̀ lé ọrọ̀ wọn, Tí wọ́n sì ń fi ọrọ̀ rẹpẹtẹ wọn fọ́nnu,
7 Kò sí ìkankan nínú wọn tó lè ra arákùnrin kan pa dà Tàbí tí ó lè fún Ọlọ́run ní ìràpadà nítorí rẹ̀,
8 (Iye owó ìràpadà ẹ̀mí wọn ṣe iyebíye Débi pé ó kọjá ohun tí ọwọ́ wọn lè tẹ̀);
9 Tí á fi wà láàyè títí láé, tí kò sì ní rí kòtò.
10 Gbogbo èèyàn ló mọ̀ pé àwọn ọlọ́gbọ́n pàápàá ń kú; Àwọn òmùgọ̀ àti àwọn aláìnírònú ń ṣègbé pa pọ̀, Wọ́n á sì fi ọrọ̀ wọn sílẹ̀ fún àwọn ẹlòmíì.
11 Ohun tó ń wù wọ́n lọ́kàn ni pé kí ilé wọn wà títí láé, Kí àgọ́ wọn wà láti ìran dé ìran. Wọ́n ti fi orúkọ wọn pe àwọn ilẹ̀ wọn.
12 Àmọ́ bí a tilẹ̀ dá èèyàn lọ́lá, kò lè máa wà nìṣó; Kò sàn ju àwọn ẹranko tó ń ṣègbé.
13 Bí ọ̀nà àwọn òmùgọ̀ ṣe rí nìyí Àti ti àwọn tó ń tẹ̀ lé wọn, tí inú wọn ń dùn sí ọ̀rọ̀ asán tí wọ́n ń sọ. (Sélà)
14 A ti yàn wọ́n bí àgùntàn láti lọ sí Isà Òkú. Ikú yóò ṣe olùṣọ́ àgùntàn wọn; Àwọn adúróṣinṣin yóò ṣàkóso wọn ní òwúrọ̀. Wọ́n á pa rẹ́, tí a ò ní rí ipa wọn mọ́; Isà Òkú ló máa di ilé wọn dípò ààfin.
15 Àmọ́, Ọlọ́run máa rà mí pa dà kúrò lọ́wọ́ agbára Isà Òkú, Nítorí ó máa dì mí mú. (Sélà)
16 Má bẹ̀rù nítorí pé ẹnì kan di ọlọ́rọ̀, Nítorí pé ògo ilé rẹ̀ ń pọ̀ sí i,
17 Nítorí tí ó bá kú, kò lè mú ohunkóhun lọ; Ògo rẹ̀ kò ní bá a sọ̀ kalẹ̀ lọ.
18 Nítorí nígbà ayé rẹ̀, ó ń yin ara rẹ̀. (Aráyé máa ń yin èèyàn nígbà tó bá láásìkí.)
19 Àmọ́ nígbẹ̀yìn, yóò dara pọ̀ mọ́ ìran àwọn baba ńlá rẹ̀. Wọn kò ní rí ìmọ́lẹ̀ mọ́ láé.
20 Ẹni tí kò bá lóye èyí, bí a tilẹ̀ dá a lọ́lá, Kò sàn ju àwọn ẹranko tó ń ṣègbé.
Orin Ásáfù. 50 Ọlọ́run àwọn ọlọ́run, Jèhófà, ti sọ̀rọ̀; Ó pe ayé Láti yíyọ oòrùn títí dé wíwọ̀ rẹ̀.
2 Láti Síónì, tí ó ní ẹwà pípé, ni Ọlọ́run ti tàn jáde.
3 Ọlọ́run wa yóò wá, kò sì ní dákẹ́. Iná tó ń jó nǹkan run wà níwájú rẹ̀, Ìjì tó lágbára sì ń jà ní gbogbo àyíká rẹ̀.
4 Ó pe ọ̀run lókè, ó sì pe ayé, Kí ó lè ṣèdájọ́ àwọn èèyàn rẹ̀, ó ní:
5 “Ẹ kó àwọn ẹni ìdúróṣinṣin mi jọ sọ́dọ̀ mi, Àwọn tí wọ́n fi ẹbọ bá mi dá májẹ̀mú.”
6 Àwọn ọ̀run ń kéde òdodo rẹ̀, Nítorí Ọlọ́run fúnra rẹ̀ jẹ́ Onídàájọ́. (Sélà)
7 “Ẹ fetí sílẹ̀, ẹ̀yin èèyàn mi, mo fẹ́ sọ̀rọ̀; Ìwọ Ísírẹ́lì, màá ta kò ọ́. Èmi ni Ọlọ́run, àní Ọlọ́run rẹ.
8 Mi ò bá ọ wí nítorí àwọn ẹbọ rẹ Tàbí nítorí àwọn odindi ẹbọ sísun rẹ tó wà níwájú mi nígbà gbogbo.
9 Mi ò nílò akọ màlúù láti ilé rẹ, Bẹ́ẹ̀ ni mi ò nílò àwọn ewúrẹ́ látinú ọgbà ẹran rẹ.
10 Nítorí pé tèmi ni gbogbo ẹran inú igbó, Títí kan àwọn ẹranko tó wà lórí gbogbo òkè.
11 Mo mọ gbogbo ẹyẹ tó wà lórí àwọn òkè; Àìlóǹkà àwọn ẹran tó wà nínú pápá jẹ́ tèmi.
12 Ká ní ebi ń pa mí, mi ò ní sọ fún ọ, Nítorí ilẹ̀ eléso àti gbogbo ohun tó wà nínú rẹ̀ jẹ́ tèmi.
13 Ṣé mo fẹ́ jẹ ẹran màlúù ni Àbí mo fẹ́ mu ẹ̀jẹ̀ òbúkọ?
14 Rú ẹbọ ọpẹ́ sí Ọlọ́run, Kí o sì san ẹ̀jẹ́ rẹ fún Ẹni Gíga Jù Lọ;
15 Pè mí ní àkókò wàhálà. Màá gbà ọ́ sílẹ̀, wàá sì máa yìn mí lógo.”
16 Àmọ́ Ọlọ́run yóò sọ fún ẹni burúkú pé: “Ẹ̀tọ́ wo lo ní láti máa sọ àwọn ìlànà mi Tàbí láti máa sọ nípa májẹ̀mú mi?
17 Nítorí o kórìíra ìbáwí, O sì ń kọ ẹ̀yìn sí ọ̀rọ̀ mi.
18 Nígbà tí o rí olè, o tẹ́wọ́ gbà á, O sì ń bá àwọn alágbèrè kẹ́gbẹ́.
19 Ò ń fi ẹnu rẹ sọ ohun búburú kiri, Ẹ̀tàn sì wà lórí ahọ́n rẹ.
20 O jókòó, o sì sọ̀rọ̀ tí kò dáa sí arákùnrin rẹ; O fi àléébù ọmọ ìyá rẹ hàn.
21 Nígbà tí o ṣe àwọn nǹkan yìí, mi ò sọ̀rọ̀, Torí náà, o rò pé màá dà bíi tìẹ. Àmọ́ ní báyìí, màá bá ọ wí, Màá sì pè ọ́ lẹ́jọ́.
22 Ẹ jọ̀wọ́, ẹ rò ó wò ná, ẹ̀yin tí ẹ gbàgbé Ọlọ́run, Kí n má bàa fà yín ya pẹ́rẹpẹ̀rẹ láìsí ẹni tó máa gbà yín sílẹ̀.
23 Ẹni tó mú ọpẹ́ wá, tí ó fi rúbọ sí mi ń yìn mí lógo, Ní ti ẹni tó sì ń rin ọ̀nà tí ó tọ́, Màá mú kí ó rí ìgbàlà látọ̀dọ̀ mi.”
Sí olùdarí. Orin Dáfídì, nígbà tí wòlíì Nátánì wọlé wá bá a lẹ́yìn tí Dáfídì bá Bátí-ṣébà lò pọ̀. 51 Ọlọ́run, ṣojú rere sí mi, nítorí ìfẹ́ rẹ tí kì í yẹ̀. Nu àwọn àṣìṣe mi kúrò nítorí ọ̀pọ̀ àánú rẹ.
2 Wẹ̀ mí mọ́ tónítóní kúrò nínú ìṣìnà mi, Kí o sì wẹ̀ mí mọ́ kúrò nínú ẹ̀ṣẹ̀ mi.
3 Nítorí mo mọ àwọn àṣìṣe mi dáadáa, Ẹ̀ṣẹ̀ mi sì wà níwájú mi nígbà gbogbo.
4 Ìwọ gan-an ni mo dẹ́ṣẹ̀ sí, Mo ti ṣe ohun tó burú ní ojú rẹ. Torí náà, olódodo ni ọ́ nígbà tí o bá ń sọ̀rọ̀, Ìdájọ́ rẹ sì tọ́.
5 Wò ó! A bí mi ní ẹlẹ́ṣẹ̀, Inú ẹ̀ṣẹ̀ sì ni ìyá mi lóyún mi.
6 Wò ó! Inú rẹ máa ń dùn sí òtítọ́ tó ti ọ̀kan ẹni wá; Kọ́ inú mi lọ́hùn-ún ní ọgbọ́n tòótọ́.
7 Fi hísópù wẹ̀ mí mọ́ kúrò nínú ẹ̀ṣẹ̀ mi, kí n lè mọ́; Wẹ̀ mí, kí n lè funfun ju yìnyín lọ.
8 Jẹ́ kí n gbọ́ ìró ayọ̀ àti ti ìdùnnú, Kí àwọn egungun mi tí ìwọ ti fọ́ lè máa yọ̀.
9 Gbé ojú rẹ kúrò lára àwọn ẹ̀ṣẹ̀ mi, Kí o sì pa gbogbo ìṣìnà mi rẹ́.
10 Dá ọkàn mímọ́ sí inú mi, Ọlọ́run, Kí o sì fi ẹ̀mí tuntun sí inú mi, èyí tó fìdí múlẹ̀.
11 Má ṣe gbé mi sọ nù kúrò níwájú rẹ; Má sì gba ẹ̀mí mímọ́ rẹ kúrò lára mi.
12 Dá ayọ̀ ìgbàlà rẹ pa dà fún mi; Kí o sì jẹ́ kó máa wù mí láti ṣègbọràn sí ọ.
13 Màá kọ́ àwọn arúfin ní àwọn ọ̀nà rẹ, Kí àwọn ẹlẹ́ṣẹ̀ lè pa dà sọ́dọ̀ rẹ.
14 Gbà mí lọ́wọ́ ẹ̀bi ẹ̀jẹ̀, ìwọ Ọlọ́run, Ọlọ́run ìgbàlà mi, Kí ahọ́n mi lè máa fi ìdùnnú kéde òdodo rẹ.
15 Jèhófà, ṣí ètè mi, Kí ẹnu mi lè máa kéde ìyìn rẹ.
16 Nítorí kì í ṣe ẹbọ ni ìwọ fẹ́, ká ní bẹ́ẹ̀ ni, mi ò bá ti rú u, Kì í sì í ṣe odindi ẹbọ sísun ló ń mú inú rẹ dùn.
17 Àwọn ẹbọ tó ń mú inú Ọlọ́run dùn ni ọkàn tó gbọgbẹ́; Ìwọ Ọlọ́run, o kò ní pa ọkàn tó gbọgbẹ́ tó sì ní ìdààmú tì.
18 Ṣe ohun rere fún Síónì nítorí inú rere rẹ; Mọ ògiri Jerúsálẹ́mù.
19 Nígbà náà, inú rẹ yóò máa dùn sí àwọn ẹbọ òdodo, Àwọn ẹbọ sísun àti àwọn odindi ẹbọ; A ó sì fi àwọn akọ màlúù rúbọ lórí pẹpẹ rẹ.
Sí olùdarí. Másíkílì. Ti Dáfídì, nígbà tí Dóẹ́gì ọmọ Édómù wá, tó sì sọ fún Sọ́ọ̀lù pé Dáfídì wá sí ilé Áhímélékì. 52 Kí ló dé tí ò ń fi ìwà burúkú rẹ ṣògo, ìwọ alágbára ńlá? Ṣé o kò mọ̀ pé ìfẹ́ Ọlọ́run tí kì í yẹ̀ wà láti ọjọ́ dé ọjọ́ ni?
2 Ahọ́n rẹ mú bí abẹ fẹ́lẹ́, Ó ń pète ibi, ó sì ń ṣiṣẹ́ ẹ̀tàn.
3 Ìwọ nífẹ̀ẹ́ ohun búburú ju ohun rere lọ, O sì nífẹ̀ẹ́ pípa irọ́ ju sísọ ohun tí ó tọ́. (Sélà)
4 O nífẹ̀ẹ́ gbogbo ọ̀rọ̀ tó ń pani run, Ìwọ ahọ́n ẹ̀tàn!
5 Ìdí nìyẹn tí Ọlọ́run yóò fi mú ọ balẹ̀ láìtún gbérí mọ́; Yóò gbá ọ mú, yóò sì fà ọ́ kúrò nínú àgọ́ rẹ; Yóò fà ọ́ tu kúrò ní ilẹ̀ alààyè. (Sélà)
6 Àwọn olódodo á rí i, ẹnu á yà wọ́n, Wọ́n á sì fi í rẹ́rìn-ín.
7 “Ọkùnrin yìí kò fi Ọlọ́run ṣe ibi ààbò rẹ̀, Àmọ́ ó gbẹ́kẹ̀ lé ọ̀pọ̀ ọrọ̀ tó ní, Èrò ibi tó wà lọ́kàn rẹ̀ ló sì gbára lé.”
8 Ṣùgbọ́n màá dà bí igi ólífì tó gbẹ̀rẹ̀gẹ̀jigẹ̀ nínú ilé Ọlọ́run; Ìfẹ́ Ọlọ́run tí kì í yẹ̀ ni mo gbẹ́kẹ̀ lé títí láé àti láéláé.
9 Èmi yóò máa yìn ọ́ títí láé torí pé o ti gbé ìgbésẹ̀; Níwájú àwọn ẹni ìdúróṣinṣin rẹ, Màá gbẹ́kẹ̀ lé orúkọ rẹ, nítorí ó dára.
Sí olùdarí; lọ́nà ti Máhálátì. Másíkílì. Ti Dáfídì. 53 Òmùgọ̀ sọ lọ́kàn rẹ̀ pé: “Kò sí Jèhófà.” Ìwà àìtọ́ wọn burú, ó sì jẹ́ ohun ìríra; Kò sí ẹni tó ń ṣe rere.
2 Àmọ́ Ọlọ́run ń bojú wo àwọn ọmọ èèyàn láti ọ̀run Láti rí i bóyá ẹnì kan wà tó ní ìjìnlẹ̀ òye, bóyá ẹnì kan wà tó ń wá Jèhófà.
3 Gbogbo wọn ti kúrò lójú ọ̀nà; Gbogbo wọn jẹ́ oníwà ìbàjẹ́. Kò sí ẹni tó ń ṣe rere, Kò tiẹ̀ sí ẹyọ kan.
4 Ṣé kò yé ìkankan lára àwọn oníwà burúkú ni? Wọ́n ń ya àwọn èèyàn mi jẹ bí ẹni ń jẹ búrẹ́dì. Wọn ò ké pe Jèhófà.
5 Àmọ́, jìnnìjìnnì á bò wọ́n, Irú èyí tí kò ṣẹlẹ̀ sí wọn rí, Ọlọ́run yóò tú egungun àwọn tó ń gbéjà kò ọ́ ká. Wàá dójú tì wọ́n, nítorí Jèhófà ti kọ̀ wọ́n sílẹ̀.
6 Ká ní ìgbàlà Ísírẹ́lì lè wá láti Síónì ni! Nígbà tí Jèhófà bá kó àwọn èèyàn rẹ̀ tó wà lóko ẹrú pa dà, Kí inú Jékọ́bù dùn, kí Ísírẹ́lì sì yọ̀.
Sí olùdarí; kí a kọ ọ́ pẹ̀lú àwọn ohun ìkọrin olókùn tín-ín-rín. Másíkílì. Ti Dáfídì, nígbà tí àwọn ọmọ Sífù wá sọ́dọ̀ Sọ́ọ̀lù, tí wọ́n sì sọ fún un pé: “Àárín wa ni Dáfídì fara pa mọ́ sí.” 54 Ọlọ́run, fi orúkọ rẹ gbà mí, Sì fi agbára rẹ gbèjà mi.
2 Ọlọ́run, gbọ́ àdúrà mi; Fetí sí ọ̀rọ̀ ẹnu mi.
3 Nítorí àwọn àjèjì dìde sí mi, Àwọn ìkà ẹ̀dá sì ń wá ẹ̀mí mi. Wọn ò ka Ọlọ́run sí. (Sélà)
4 Wò ó! Ọlọ́run ni olùrànlọ́wọ́ mi; Jèhófà wà pẹ̀lú àwọn tó ń tì mí lẹ́yìn.
5 Yóò san ìwà ìkà àwọn ọ̀tá mi pa dà fún wọn; Pa wọ́n run nínú òtítọ́ rẹ.
6 Màá rúbọ sí ọ tinútinú. Màá yin orúkọ rẹ, Jèhófà, nítorí ó dára.
7 Nítorí o gbà mí nínú gbogbo wàhálà, Màá sì máa wo ìṣubú àwọn ọ̀tá mi.
Sí olùdarí; kí a kọ ọ́ pẹ̀lú àwọn ohun ìkọrin olókùn tín-ín-rín. Másíkílì. Ti Dáfídì. 55 Gbọ́ àdúrà mi, Ọlọ́run, Má sì ṣàìka ẹ̀bẹ̀ àánú mi sí.
2 Fiyè sí mi, kí o sì dá mi lóhùn. Àníyàn mi ò jẹ́ kí n ní ìsinmi, Ọkàn mi ò sì balẹ̀
3 Nítorí ohun tí ọ̀tá ń sọ Àti bí ẹni burúkú ṣe ń dà mí láàmú. Wọ́n ń rọ̀jò wàhálà lé mi lórí, Wọ́n sì dì mí sínú torí pé wọ́n ń bínú mi.
4 Ọkàn mi ń jẹ̀rora nínú mi, Jìnnìjìnnì ikú sì bò mí.
5 Ìbẹ̀rù àti ìwárìrì dé bá mi, Gbogbo ara mi sì ń gbọ̀n pẹ̀pẹ̀.
6 Mò ń sọ pé: “Ká ní mo ní ìyẹ́ apá bí àdàbà ni! Mi ò bá fò lọ, mi ò bá sì máa gbé lábẹ́ ààbò.
7 Wò ó! Màá lọ jìnnà réré. Màá lọ máa gbé inú aginjù. (Sélà)
8 Màá yára lọ sí ibi tó láàbò Kúrò lọ́wọ́ ẹ̀fúùfù líle àti kúrò lọ́wọ́ ìjì.”
9 Da èrò wọn rú, Jèhófà, sì mú kí èrò wọn já sófo, Nítorí mo ti rí ìwà ipá àti ìjà nínú ìlú náà.
10 Tọ̀sántòru ni wọ́n ń rìn kiri lórí ògiri rẹ̀; Èrò ibi àti ìjàngbọ̀n ló wà nínú rẹ̀.
11 Ìparun wà nínú rẹ̀; Ìnilára àti ẹ̀tàn kì í kúrò ní ojúde rẹ̀.
12 Kì í ṣe ọ̀tá ló ń pẹ̀gàn mi; Tó bá jẹ́ bẹ́ẹ̀, mi ò bá fara dà á. Kì í ṣe elénìní ló dìde sí mi; Tó bá jẹ́ bẹ́ẹ̀, mi ò bá sá pa mọ́ fún un.
13 Àmọ́ ìwọ ni, èèyàn bíi tèmi, Alábàákẹ́gbẹ́ mi tí mo mọ̀ dáadáa.
14 Ọ̀rẹ́ tímọ́tímọ́ ni wá tẹ́lẹ̀, a sì gbádùn ọ̀rẹ́ wa; A máa ń bá ọ̀pọ̀ èèyàn rìn lọ sí ilé Ọlọ́run.
15 Kí ìparun dé bá wọn! Kí wọ́n wọnú Isà Òkú láàyè; Nítorí ìwà ibi wà láàárín wọn, ó sì ń gbé inú wọn.
16 Ní tèmi, màá ké pe Ọlọ́run, Jèhófà yóò sì gbà mí sílẹ̀.
17 Ní alẹ́, ní òwúrọ̀ àti ní ọ̀sán, ìdààmú bá mi, mò ń kérora, Ó sì ń gbọ́ ohùn mi.
18 Yóò gbà mí sílẹ̀ lọ́wọ́ àwọn tó ń bá mi jà, yóò sì jẹ́ kí n ní àlàáfíà, Nítorí ọ̀pọ̀ rẹpẹtẹ èèyàn ló ń gbéjà kò mí.
19 Ọlọ́run yóò gbọ́, yóò sì fún wọn lésì, Ẹni tó ti ń jókòó lórí ìtẹ́ tipẹ́tipẹ́. (Sélà) Wọn ò ní yí pa dà, Àwọn tí kò bẹ̀rù Ọlọ́run.
20 Ó gbéjà ko àwọn tó wà ní àlàáfíà pẹ̀lú rẹ̀; Ó da májẹ̀mú rẹ̀.
21 Ọ̀rọ̀ ẹnu rẹ̀ jọ̀lọ̀ ju bọ́tà lọ, Àmọ́ ìjà ló wà lọ́kàn rẹ̀. Ọ̀rọ̀ rẹ̀ tuni lára ju òróró lọ, Àmọ́ idà tí a fà yọ ni wọ́n.
22 Ju ẹrù rẹ sọ́dọ̀ Jèhófà, Yóò sì gbé ọ ró. Kò ní jẹ́ kí olódodo ṣubú láé.
23 Àmọ́ ìwọ, Ọlọ́run, yóò rẹ̀ wọ́n wálẹ̀ sínú kòtò tó jìn jù lọ. Àwọn tó jẹ̀bi ẹ̀jẹ̀, tí wọ́n sì jẹ́ ẹlẹ́tàn kò ní lo ààbọ̀ ọjọ́ ayé wọn. Àmọ́ ní tèmi, màá gbẹ́kẹ̀ lé ọ.
Sí olùdarí; kí a yí i sí “Àdàbà Tó Dákẹ́ Tó Jìnnà Réré.” Ti Dáfídì. Míkítámù. Nígbà tí àwọn Filísínì mú un ní Gátì. 56 Ṣojú rere sí mi, Ọlọ́run, nítorí ẹni kíkú ń gbéjà kò mí. Láti àárọ̀ ṣúlẹ̀, wọ́n ń bá mi jà, wọ́n sì ń ni mí lára.
2 Àwọn ọ̀tá mi ń kù gìrì mọ́ mi láti àárọ̀ ṣúlẹ̀; Ọ̀pọ̀ èèyàn ló ń gbéra ga sí mi, tí wọ́n sì ń bá mi jà.
3 Nígbà tí ẹ̀rù ń bà mí, mo gbẹ́kẹ̀ lé ọ.
4 Ìwọ Ọlọ́run, ẹni tí mò ń yin ọ̀rọ̀ rẹ̀, Ìwọ ni mo gbẹ́kẹ̀ lé; ẹ̀rù ò bà mí. Kí ni èèyàn lásánlàsàn lè fi mí ṣe?
5 Láti àárọ̀ ṣúlẹ̀, wọn ò jẹ́ kí n gbádùn ayé mi; Bí wọ́n ṣe máa ṣe mí léṣe ni wọ́n ń rò ṣáá.
6 Wọ́n fara pa mọ́ láti gbéjà kò mí; Wọ́n ń ṣọ́ gbogbo ìrìn ẹsẹ̀ mi, Kí wọ́n lè gba ẹ̀mí mi.
7 Kọ̀ wọ́n sílẹ̀ nítorí ìwà ìkà wọn. Mú àwọn orílẹ̀-èdè balẹ̀ nínú ìbínú rẹ, Ọlọ́run.
8 Ò ń kíyè sí bí mo ṣe ń rìn kiri. Gba omijé mi sínú ìgò awọ rẹ. Ǹjẹ́ kò wà lákọsílẹ̀ nínú ìwé rẹ?
9 Àwọn ọ̀tá mi á sá pa dà ní ọjọ́ tí mo bá ké pè ọ́ fún ìrànlọ́wọ́. Ó dá mi lójú pé: Ọlọ́run wà pẹ̀lú mi.
10 Ìwọ Ọlọ́run, ẹni tí mò ń yin ọ̀rọ̀ rẹ̀, Ìwọ Jèhófà, ẹni tí mò ń yin ọ̀rọ̀ rẹ̀,
11 Ìwọ Ọlọ́run ni mo gbẹ́kẹ̀ lé; ẹ̀rù ò bà mí. Kí ni èèyàn lásánlàsàn lè fi mí ṣe?
12 Ọlọ́run, ẹ̀jẹ́ tí mo jẹ́ fún ọ dè mí; Màá rú ẹbọ ọpẹ́ sí ọ.
13 Nítorí pé o ti gbà mí lọ́wọ́ ikú, O ò sì jẹ́ kí n fẹsẹ̀ kọ, Kí n lè máa rìn níwájú Ọlọ́run nínú ìmọ́lẹ̀ alààyè.
Sí olùdarí; kí a yí i sí “Má Ṣe Pa Á Run.” Ti Dáfídì. Míkítámù. Nígbà tó sá nítorí Sọ́ọ̀lù, tó sì lọ sínú ihò àpáta. 57 Ṣojú rere sí mi, Ọlọ́run, ṣojú rere sí mi, Nítorí ìwọ ni mo fi ṣe ibi ààbò, Abẹ́ òjìji ìyẹ́ apá rẹ sì ni mo sá sí títí wàhálà fi kọjá lọ.
2 Mo ké pe Ọlọ́run, Ẹni Gíga Jù Lọ, Ọlọ́run tòótọ́, ẹni tó bá mi pa wọ́n rẹ́.
3 Yóò pèsè ìrànlọ́wọ́ láti ọ̀run, yóò sì gbà mí là. Yóò mú kí ìsapá ẹni tó ń kù gìrì mọ́ mi já sí asán. (Sélà) Ọlọ́run yóò fi ìfẹ́ rẹ̀ tí kì í yẹ̀ àti òtítọ́ rẹ̀ ránṣẹ́.
4 Àwọn kìnnìún yí mi ká; Àárín àwọn tó fẹ́ fà mí ya ni mo dùbúlẹ̀ sí, Àwọn tí eyín wọn jẹ́ ọ̀kọ̀ àti ọfà, Tí ahọ́n wọn sì jẹ́ idà mímú.
5 Kí a gbé ọ ga ju ọ̀run lọ, ìwọ Ọlọ́run; Kí ògo rẹ wà lórí gbogbo ayé.
6 Wọ́n ti dẹ àwọ̀n láti fi mú ẹsẹ̀ mi; Ìdààmú dorí mi kodò. Wọ́n ti gbẹ́ kòtò dè mí, Àmọ́ àwọn fúnra wọn kó sínú rẹ̀. (Sélà)
7 Ọkàn mi dúró ṣinṣin, Ọlọ́run, Ọkàn mi dúró ṣinṣin. Màá kọrin, màá sì lo ohun ìkọrin.
8 Jí, ìwọ ògo mi. Jí, ìwọ ohun ìkọrin olókùn tín-ín-rín; àti ìwọ náà, háàpù. Màá jí ní kùtùkùtù.
9 Jèhófà, màá yìn ọ́ láàárín àwọn èèyàn; Màá fi orin yìn ọ́ láàárín àwọn orílẹ̀-èdè.
10 Nítorí ìfẹ́ rẹ tí kì í yẹ̀ ga gan-an, ó dé ọ̀run, Òtítọ́ rẹ sì ga dé sánmà.
11 Kí a gbé ọ ga ju ọ̀run lọ, ìwọ Ọlọ́run; Kí ògo rẹ wà lórí gbogbo ayé.
Sí olùdarí; kí a yí i sí “Má Ṣe Pa Á Run.” Ti Dáfídì. Míkítámù. 58 Ṣé ẹ lè sọ nípa òdodo nígbà tó jẹ́ pé ńṣe lẹ dákẹ́? Ṣé ẹ lè fi òdodo ṣe ìdájọ́, ẹ̀yin ọmọ èèyàn?
2 Kàkà bẹ́ẹ̀, ẹ̀ ń hùmọ̀ àìṣòdodo nínú ọkàn yín, Ọwọ́ yín sì ń gbé ìwà ipá jáde ní ilẹ̀ náà.
3 Àwọn ẹni burúkú ti ṣìnà látìgbà tí wọ́n ti bí wọn; Oníwàkiwà ni wọ́n, òpùrọ́ sì ni wọ́n látìgbà tí wọ́n ti bí wọn.
4 Oró wọ́n dà bí oró ejò; Wọ́n jẹ́ adití bí ejò ṣèbé tó di etí rẹ̀.
5 Kì í fetí sí ohùn àwọn atujú, Kò sí bí wọ́n ṣe mọ ọfọ̀ pè tó.
6 Ọlọ́run, gbá eyín wọn yọ kúrò lẹ́nu wọn! Fọ́ páárì ẹ̀rẹ̀kẹ́ àwọn kìnnìún yìí, Jèhófà!
7 Kí wọ́n pòórá bí ìgbà tí omi bá gbẹ. Kí Ó tẹ ọrun rẹ̀, kí ọfà rẹ̀ sì mú kí wọ́n ṣubú.
8 Kí wọ́n dà bí ìgbín tó ń yọ́ dà nù bó ṣe ń lọ; Bí ọmọ tí obìnrin kan bí ní òkú, tí kò rí oòrùn.
9 Kí àwọn ìkòkò oúnjẹ yín tó mọ iná igi ẹlẹ́gùn-ún lára, Ọlọ́run yóò gbá ẹ̀ka tútù àti èyí tó ń jó, bí ìgbà tí ìjì bá gbá nǹkan dà nù.
10 Olódodo yóò máa yọ̀ nítorí pé ó ti rí ẹ̀san; Ẹ̀jẹ̀ ẹni burúkú yóò rin ẹsẹ̀ rẹ̀ gbingbin.
11 Nígbà náà, aráyé á sọ pé: “Dájúdájú, èrè wà fún olódodo. Ní tòótọ́, Ọlọ́run kan wà tó ń ṣe ìdájọ́ ayé.”
Sí olùdarí; kí a yí i sí “Má Ṣe Pa Á Run.” Ti Dáfídì. Míkítámù. Nígbà tí Sọ́ọ̀lù rán àwọn èèyàn pé kí wọ́n lọ máa ṣọ́ ilé Dáfídì kí ó lè pa á. 59 Ọlọ́run mi, gbà mí lọ́wọ́ àwọn ọ̀tá mi; Dáàbò bò mí lọ́wọ́ àwọn tó ń dìde sí mi.
2 Gbà mí lọ́wọ́ àwọn tó ń hùwà burúkú, Kí o sì gbà mí sílẹ̀ lọ́wọ́ àwọn oníwà ipá.
3 Wò ó! wọ́n lúgọ dè mí; Àwọn alágbára gbéjà kò mí Àmọ́ Jèhófà, kì í ṣe torí pé mo ṣọ̀tẹ̀ tàbí pé mo dẹ́ṣẹ̀.
4 Bó tilẹ̀ jẹ́ pé mi ò ṣe ohun tí kò dáa, wọ́n sáré múra sílẹ̀ láti bá mi jà. Dìde nígbà tí mo bá pè, kí o sì wò mí.
5 Nítorí ìwọ, Jèhófà Ọlọ́run àwọn ọmọ ogun ni Ọlọ́run Ísírẹ́lì. Jí láti yí àfiyèsí rẹ sí gbogbo àwọn orílẹ̀-èdè. Má ṣe ṣàánú ẹnikẹ́ni tó jẹ́ ọ̀dàlẹ̀ abatẹnijẹ́. (Sélà)
6 Wọ́n ń wá ní ìrọ̀lẹ́ ìrọ̀lẹ́; Wọ́n ń kùn bí ajá, wọ́n sì ń dọdẹ kiri ìlú.
7 Wo ohun tó ń tú jáde lẹ́nu wọn; Ètè wọn dà bí idà, Wọ́n ń sọ pé: “Ta ló ń gbọ́ wa?”
8 Àmọ́ ìwọ, Jèhófà, yóò fi wọ́n rẹ́rìn-ín; Wàá fi gbogbo àwọn orílẹ̀-èdè ṣẹ̀sín.
9 Ìwọ Okun mi, ìwọ ni èmi yóò máa wò; Nítorí Ọlọ́run ni ibi ààbò mi.
10 Ọlọ́run tó ń fi ìfẹ́ tí kì í yẹ̀ hàn sí mi yóò ràn mí lọ́wọ́; Ọlọ́run yóò mú kí n rí ìṣubú àwọn ọ̀tá mi.
11 Má pa wọ́n, kí àwọn èèyàn mi má bàa gbàgbé. Fi agbára rẹ mú kí wọ́n máa rìn gbéregbère; Mú kí wọ́n ṣubú, ìwọ Jèhófà, apata wa.
12 Nítorí ẹ̀ṣẹ̀ tó wà lẹ́nu wọn àti ọ̀rọ̀ ètè wọn, Kí ìgbéraga wọn dẹkùn mú wọn, Nítorí ègún àti ẹ̀tàn tí wọ́n ń sọ lẹ́nu.
13 Yanjú wọn nínú ìbínú rẹ; Yanjú wọn, kí wọ́n má bàa sí mọ́; Jẹ́ kí wọ́n mọ̀ pé Ọlọ́run ń ṣàkóso ní Jékọ́bù títí dé gbogbo ìkángun ayé. (Sélà)
14 Jẹ́ kí wọ́n pa dà wá ní ìrọ̀lẹ́; Jẹ́ kí wọ́n máa kùn bí ajá, kí wọ́n sì máa dọdẹ kiri ìlú.
15 Jẹ́ kí wọ́n máa wá ohun tí wọ́n á jẹ kiri; Má ṣe jẹ́ kí wọ́n yó tàbí kí wọ́n rí ibi sùn.
16 Àmọ́ ní tèmi, màá kọrin nípa okun rẹ; Ní àárọ̀, màá fi ìdùnnú sọ nípa ìfẹ́ rẹ tí kì í yẹ̀. Nítorí ìwọ ni ibi ààbò mi Àti ibi tí mo lè sá sí ní ọjọ́ wàhálà mi.
17 Ìwọ Okun mi, ìwọ ni màá fi orin yìn, Nítorí Ọlọ́run ni ibi ààbò mi, Ọlọ́run tó ń fi ìfẹ́ tí kì í yẹ̀ hàn sí mi.
Sí olùdarí; kí a yí i sí “Òdòdó Lílì Ìránnilétí.” Míkítámù. Ti Dáfídì. Fún kíkọ́ni. Nígbà tó bá Aramu-náháráímù àti Aramu-Sóbà jà, tí Jóábù sì pa dà lọ pa 12,000 àwọn ọmọ Édómù ní Àfonífojì Iyọ̀. 60 Ọlọ́run, o ti pa wá tì; o ti ya ààbò wa lulẹ̀. O bínú sí wa; àmọ́ ní báyìí, gbà wá pa dà!
2 O mú kí ilẹ̀ ayé mì tìtì; o mú kí ó lanu. Dí àwọn àlàfo rẹ̀, torí ó ti ń wó.
3 O mú kí ìyà jẹ àwọn èèyàn rẹ. O mú kí a mu wáìnì tó ń mú wa ta gbọ̀n-ọ́n gbọ̀n-ọ́n.
4 Fún àwọn tó bẹ̀rù rẹ ní àmì Kí wọ́n lè sá, kí wọ́n sì yẹ ọfà. (Sélà)
5 Kí a lè gba àwọn olùfẹ́ rẹ sílẹ̀, Fi ọwọ́ ọ̀tún rẹ gbà wá sílẹ̀, kí o sì dá wa lóhùn.
6 Ọlọ́run ti sọ̀rọ̀ nínú ìjẹ́mímọ́ rẹ̀ pé: “Màá yọ ayọ̀ ìṣẹ́gun, màá fi Ṣékémù ṣe ogún fún àwọn èèyàn mi, Màá sì díwọ̀n Àfonífojì Súkótù fún ẹni tí mo bá fẹ́.
7 Gílíádì jẹ́ tèmi, bí Mánásè ṣe jẹ́ tèmi, Éfúrémù sì ni akoto orí mi; Júdà ni ọ̀pá àṣẹ mi.
8 Móábù ni bàsíà tí mo fi ń wẹ ẹsẹ̀. Orí Édómù ni màá ju bàtà mi sí. Màá kígbe ìṣẹ́gun lórí Filísíà.”
9 Ta ló máa mú mi wá sí ìlú tí a dó tì? Ta ló máa mú mi lọ sí Édómù?
10 Ìwọ Ọlọ́run tí o ti kọ̀ wá sílẹ̀ náà ni, Ìwọ Ọlọ́run wa, tí o kò bá àwọn ọmọ ogun wa jáde mọ́.
11 Ràn wá lọ́wọ́ nínú wàhálà wa, Nítorí asán ni ìgbàlà látọwọ́ èèyàn.
12 Ọlọ́run ló máa fún wa lágbára, Yóò sì tẹ àwọn ọ̀tá wa rẹ́.
Sí olùdarí; kí a kọ ọ́ pẹ̀lú àwọn ohun ìkọrin olókùn tín-ín-rín. Ti Dáfídì. 61 Ọlọ́run, gbọ́ igbe ìrànlọ́wọ́ mi. Fetí sí àdúrà mi.
2 Màá ké pè ọ́ láti ìkángun ayé Nígbà tí ìrẹ̀wẹ̀sì bá bá ọkàn mi. Darí mi lọ sórí àpáta tó ga jù mí lọ.
3 Nítorí ìwọ ni ibi ààbò mi, Ilé gogoro alágbára tó ń dáàbò bò mí lọ́wọ́ àwọn ọ̀tá.
4 Màá wà nínú àgọ́ rẹ títí láé; Màá fi abẹ́ ìyẹ́ apá rẹ ṣe ibi ààbò. (Sélà)
5 Nítorí ìwọ, Ọlọ́run, ti gbọ́ àwọn ẹ̀jẹ́ mi. O ti fún mi ní ogún tó jẹ́ ti àwọn tó bẹ̀rù orúkọ rẹ.
6 Wàá mú kí ẹ̀mí ọba gùn, Àwọn ọdún rẹ̀ yóò sì jẹ́ láti ìran dé ìran.
7 Yóò jókòó lórí ìtẹ́ níwájú Ọlọ́run títí láé; Fún un ní ìfẹ́ tí kì í yẹ̀ àti òtítọ́, kí wọ́n lè máa dáàbò bò ó.
8 Nígbà náà, màá fi orin yin orúkọ rẹ títí láé Bí mo ṣe ń san àwọn ẹ̀jẹ́ mi láti ọjọ́ dé ọjọ́.
Sí olùdarí; ti Jédútúnì. Orin Dáfídì. 62 Ní tòótọ́, mo dúró jẹ́ẹ́ de Ọlọ́run. Ọ̀dọ̀ rẹ̀ ni ìgbàlà mi ti wá.
2 Ní tòótọ́, òun ni àpáta mi àti ìgbàlà mi, ibi ààbò mi; Mìmì kan ò ní mì mí débi tí màá ṣubú.
3 Ìgbà wo lẹ máa kọ lu ọkùnrin kan dà kí ẹ lè pa á? Gbogbo yín léwu bí ògiri tó dagun, ògiri olókùúta tó ti fẹ́ wó.
4 Nítorí wọ́n gbìmọ̀ pọ̀ láti taari rẹ̀ kúrò ní ipò gíga tó wà; Wọ́n fẹ́ràn láti máa parọ́. Wọ́n ń fi ẹnu wọn súre, àmọ́ nínú wọn lọ́hùn-ún, wọ́n ń gégùn-ún. (Sélà)
5 Ní tòótọ́, mo dúró jẹ́ẹ́ de Ọlọ́run Nítorí pé ọ̀dọ̀ rẹ̀ ni ìrètí mi ti wá.
6 Ní tòótọ́, òun ni àpáta mi àti ìgbàlà mi, ibi ààbò mi; Mìmì kan ò ní mì mí.
7 Ọwọ́ Ọlọ́run ni ìgbàlà mi àti ògo mi wà. Ọlọ́run ni àpáta lílágbára àti ibi ààbò mi.
8 Ẹ gbẹ́kẹ̀ lé e ní gbogbo ìgbà. Ẹ tú ọkàn yín jáde níwájú rẹ̀. Ọlọ́run jẹ́ ibi ààbò fún wa. (Sélà)
9 Èémí lásán ni àwọn ọmọ èèyàn, Ẹ̀tàn ni àwọn ọmọ aráyé. Tí a bá gbé gbogbo wọn lórí òṣùwọ̀n, wọ́n fúyẹ́ ju èémí lásán.
10 Ẹ má rò pé lílọ́ni lọ́wọ́ gbà máa mú kí ẹ ṣàṣeyọrí, Ẹ má sì rò pé olè jíjà máa ṣe yín láǹfààní. Tí ọrọ̀ yín bá ń pọ̀ sí i, ẹ má ṣe gbọ́kàn lé e.
11 Ọlọ́run sọ̀rọ̀, mo sì gbọ́ lẹ́ẹ̀mejì: Pé agbára jẹ́ ti Ọlọ́run.
12 Bákan náà, ìfẹ́ tí kì í yẹ̀ jẹ́ tìrẹ, Jèhófà, Nítorí o máa ń san kálukú lẹ́san iṣẹ́ ọwọ́ rẹ̀.
Orin Dáfídì, nígbà tó wà ní aginjù Júdà. 63 Ọlọ́run, ìwọ ni Ọlọ́run mi, mò ń wá ọ. Ọkàn mi ń fà sí ọ. Àárẹ̀ ti mú mi nítorí bó ṣe ń wù mí láti rí ọ Ní ilẹ̀ tó gbẹ táútáú, níbi tí kò sí omi.
2 Torí náà, mo wò ọ́ ní ibi mímọ́; Mo rí agbára rẹ àti ògo rẹ.
3 Nítorí ìfẹ́ rẹ tí kì í yẹ̀ sàn ju ìyè, Ètè mi yóò máa yìn ọ́ lógo.
4 Torí náà, èmi yóò máa yìn ọ́ ní gbogbo ọjọ́ ayé mi; Èmi yóò máa gbé ọwọ́ mi sókè ní orúkọ rẹ.
5 Ìpín tó dára jù lọ, tó sì ṣeyebíye jù lọ la fi tẹ́ mi lọ́rùn, Torí náà, ẹnu mi yóò yìn ọ́, ètè mi yóò sì kọrin.
6 Mo rántí rẹ lórí ibùsùn mi; Mò ń ṣe àṣàrò nípa rẹ nígbà ìṣọ́ òru.
7 Nítorí ìwọ ni olùrànlọ́wọ́ mi, Mo sì ń kígbe ayọ̀ lábẹ́ òjìji ìyẹ́ apá rẹ.
8 Mo rọ̀ mọ́ ọ; Ọwọ́ ọ̀tún rẹ dì mí mú ṣinṣin.
9 Àmọ́ àwọn tó fẹ́ gba ẹ̀mí mi Yóò jìn sínú kòtò ikú.
10 A ó fi wọ́n fún idà, Wọ́n á sì di oúnjẹ fún àwọn ajáko.
11 Àmọ́ ọba yóò máa yọ̀ nínú Ọlọ́run. Gbogbo ẹni tó ń fi Í búra yóò máa yìn Ín, Nítorí a ó pa àwọn tó ń parọ́ lẹ́nu mọ́.
Sí olùdarí. Orin Dáfídì. 64 Gbọ́ ohùn mi Ọlọ́run, bí mo ṣe ń bẹ̀bẹ̀. Yọ mí nínú ìbẹ̀rù ọ̀tá.
2 Dáàbò bò mí lọ́wọ́ ohun tí àwọn ẹni ibi ń gbèrò ní ìkọ̀kọ̀, Lọ́wọ́ àwùjọ àwọn aṣebi.
3 Wọ́n pọ́n ahọ́n wọn bí idà; Wọ́n dojú ọ̀rọ̀ burúkú wọn kọni bí ọfà,
4 Kí wọ́n lè ta aláìlẹ́bi lọ́fà láti ibi tí wọ́n fara pa mọ́ sí; Wọ́n ta á lọ́fà lójijì, láìbẹ̀rù.
5 Wọn ò jáwọ́ nínú èrò ibi wọn; Wọ́n sọ bí wọ́n ṣe máa dẹ pańpẹ́ wọn pa mọ́. Wọ́n sọ pé: “Ta ló máa rí wọn?”
6 Wọ́n ń wá ọ̀nà tuntun láti ṣe ohun tí kò tọ́; Wọ́n ń hùmọ̀ ọgbọ́n àlùmọ̀kọ́rọ́yí wọn ní ìkọ̀kọ̀; Inú kálukú wọn jìn.
7 Àmọ́ Ọlọ́run yóò ta wọ́n lọ́fà; Ọfà yóò dọ́gbẹ́ sí wọn lára lójijì,
8 Ahọ́n àwọn fúnra wọn yóò mú kí wọ́n ṣubú; Gbogbo àwọn tó ń wò wọ́n yóò mi orí.
9 Nígbà náà, ẹ̀rù á ba gbogbo èèyàn, Wọ́n á máa kéde ohun tí Ọlọ́run ti ṣe, Wọ́n á sì lóye àwọn iṣẹ́ rẹ̀ jinlẹ̀.
10 Olódodo á máa yọ̀ nínú Jèhófà, á sì fi í ṣe ibi ààbò rẹ̀; Gbogbo àwọn tí ọkàn wọn dúró ṣinṣin á máa ṣògo.
Sí olùdarí. Orin Dáfídì. Orin. 65 Ọlọ́run, ìyìn ń dúró dè ọ́ ní Síónì; A ó san ẹ̀jẹ́ wa fún ọ.
2 Ìwọ Olùgbọ́ àdúrà, ọ̀dọ̀ rẹ ni onírúurú èèyàn yóò wá.
3 Àwọn àṣìṣe mi ti bò mí mọ́lẹ̀, Àmọ́, o dárí àwọn ìṣìnà wa jì wá.
4 Aláyọ̀ ni ẹni tí o yàn, tí o sì mú wá sọ́dọ̀ rẹ Kí ó lè máa gbé inú àwọn àgbàlá rẹ. Àwọn ohun rere inú ilé rẹ yóò tẹ́ wa lọ́rùn, Ìyẹn àwọn ohun inú tẹ́ńpìlì mímọ́ rẹ.
5 Wàá fi àwọn iṣẹ́ òdodo tó jẹ́ àgbàyanu dá wa lóhùn, Ìwọ Ọlọ́run ìgbàlà wa; Ìwọ ni Ìgbẹ́kẹ̀lé gbogbo ayé Àti ti àwọn tó jìnnà réré lórí òkun.
6 O fìdí àwọn òkè múlẹ̀ ṣinṣin nípasẹ̀ agbára rẹ; O gbé agbára ńlá wọ̀ bí aṣọ.
7 O mú kí àwọn òkun tó ń ru gùdù rọlẹ̀ Pẹ̀lú ariwo ìgbì wọn àti rúkèrúdò àwọn orílẹ̀-èdè.
8 Àwọn iṣẹ́ àmì rẹ yóò mú kí ẹ̀rù rẹ ba àwọn tó ń gbé ibi tó jìnnà; Wàá mú kí àwọn tó wà ní ìlà oòrùn títí dé ìwọ̀ oòrùn kígbe ayọ̀.
9 Ò ń bójú tó ayé, O mú kí ó ní ọ̀pọ̀ rẹpẹtẹ èso, kí ilẹ̀ rẹ̀ sì lọ́ràá dáadáa. Omi kún inú odò Ọlọ́run; O pèsè oúnjẹ fún wọn, Nítorí bí o ṣe ṣètò ayé nìyẹn.
10 O fi omi rin àwọn poro rẹ̀, o sì mú kí ilẹ̀ rẹ̀ tí a tú tẹ́jú; O fi ọ̀wààrà òjò mú un dẹ̀; o mú kí ọ̀gbìn rẹ̀ dàgbà.
11 O fi oore rẹ dé ọdún ládé; Àwọn ohun rere kún ojú ọ̀nà rẹ rẹpẹtẹ.
12 Àwọn ibi ìjẹko tó wà ní aginjù kún, Àwọn òkè kéékèèké gbé ìdùnnú wọ̀ bí aṣọ.
13 Àwọn agbo ẹran bo ibi ìjẹko, Ọkà sì bo àwọn àfonífojì. Wọ́n ń kígbe ìṣẹ́gun, bẹ́ẹ̀ ni, wọ́n ń kọrin.
Sí olùdarí. Orin. Orin atunilára. 66 Gbogbo ayé, ẹ kígbe ìṣẹ́gun sí Ọlọ́run.
2 Ẹ fi orin yin orúkọ rẹ̀ ológo. Ẹ mú kí ìyìn rẹ̀ ní ògo.
3 Ẹ sọ fún Ọlọ́run pé: “Àwọn iṣẹ́ rẹ mà bani lẹ́rù o! Nítorí agbára ńlá rẹ, Àwọn ọ̀tá rẹ yóò ba búrúbúrú níwájú rẹ.
4 Gbogbo ayé yóò forí balẹ̀ fún ọ; Wọ́n á kọ orin ìyìn sí ọ, Wọ́n á sì kọ orin ìyìn sí orúkọ rẹ.” (Sélà)
5 Ẹ wá wo àwọn iṣẹ́ Ọlọ́run. Àwọn ohun tó ṣe fún àwọn ọmọ èèyàn jẹ́ àgbàyanu.
6 Ó sọ òkun di ilẹ̀ gbígbẹ; Wọ́n fi ẹsẹ̀ la odò kọjá. Níbẹ̀, à ń yọ̀ nítorí ohun tó ṣe.
7 Ó ń fi agbára ńlá rẹ̀ ṣàkóso títí láé. Ojú rẹ̀ ń wo àwọn orílẹ̀-èdè. Kí àwọn alágídí má ṣe gbé ara wọn ga. (Sélà)
8 Ẹ yin Ọlọ́run wa, Ẹ sì jẹ́ kí a gbọ́ ohùn ìyìn rẹ̀.
9 Ó dá ẹ̀mí wa sí; Kò jẹ́ kí a kọsẹ̀.
10 Ìwọ Ọlọ́run, o ti yẹ̀ wá wò; O ti yọ́ wa mọ́ bí ẹni yọ́ fàdákà mọ́.
11 O fi àwọ̀n rẹ mú wa; O gbé ẹrù tó ń wọni lọ́rùn lé wa lórí.
12 O jẹ́ kí ẹni kíkú máa gùn wá; A la iná àti omi kọjá; Lẹ́yìn náà, o mú wa wá sí ibi tó tura.
13 Màá mú odindi ẹbọ sísun wá sí ilé rẹ; Màá san àwọn ẹ̀jẹ́ mi fún ọ
14 Èyí tí ètè mi ṣèlérí, Tí ẹnu mi sì sọ nígbà tí mo wà nínú ìdààmú.
15 Màá fi àwọn ẹran àbọ́sanra rú ẹbọ sísun sí ọ Pẹ̀lú èéfín àwọn àgbò tí a fi rúbọ. Màá fi àwọn akọ màlúù pẹ̀lú àwọn òbúkọ rúbọ. (Sélà)
16 Ẹ wá gbọ́, gbogbo ẹ̀yin tó bẹ̀rù Ọlọ́run, Màá sọ ohun tó ṣe fún mi.
17 Mo fi ẹnu mi ké pè é, Mo sì fi ahọ́n mi yìn ín lógo.
18 Ká ní mo ti gbèrò ohun búburú lọ́kàn mi, Jèhófà kò ní gbọ́ mi.
19 Àmọ́, Ọlọ́run gbọ́; Ó fetí sí àdúrà mi.
20 Ìyìn ni fún Ọlọ́run, ẹni tí kò kọ àdúrà mi, Tí kò sì fawọ́ ìfẹ́ rẹ̀ tí kì í yẹ̀ sẹ́yìn lórí mi.
Sí olùdarí; kí a kọ ọ́ pẹ̀lú àwọn ohun ìkọrin olókùn tín-ín-rín. Orin atunilára. Orin. 67 Ọlọ́run yóò ṣojú rere sí wa, yóò sì bù kún wa; Yóò mú kí ojú rẹ̀ tàn sí wa lára (Sélà)
2 Kí àwọn èèyàn lè mọ ọ̀nà rẹ ní gbogbo ayé Àti àwọn iṣẹ́ ìgbàlà rẹ láàárín gbogbo orílẹ̀-èdè.
3 Kí àwọn èèyàn máa yìn ọ́, Ọlọ́run; Kí gbogbo àwọn èèyàn máa yìn ọ́.
4 Kí inú àwọn orílẹ̀-èdè máa dùn, kí wọ́n sì máa kígbe ayọ̀, Nítorí wàá ṣèdájọ́ àwọn èèyàn lọ́nà tó tọ́. Wàá ṣamọ̀nà àwọn orílẹ̀-èdè ayé. (Sélà)
5 Kí àwọn èèyàn máa yìn ọ́, Ọlọ́run; Kí gbogbo àwọn èèyàn máa yìn ọ́.
6 Ilẹ̀ yóò mú èso jáde; Ọlọ́run, àní Ọlọ́run wa, yóò bù kún wa.
7 Ọlọ́run yóò bù kún wa, Gbogbo ayé yóò sì máa bẹ̀rù rẹ̀.
Sí olùdarí. Ti Dáfídì. Orin atunilára. Orin. 68 Kí Ọlọ́run dìde, kí àwọn ọ̀tá rẹ̀ tú ká, Kí àwọn tó kórìíra rẹ̀ sì sá kúrò níwájú rẹ̀.
2 Bí afẹ́fẹ́ ṣe ń gbá èéfín lọ, bẹ́ẹ̀ ni kí o gbá wọn lọ; Bí ìda ṣe ń yọ́ níwájú iná, Bẹ́ẹ̀ ni kí àwọn ẹni burúkú ṣègbé níwájú Ọlọ́run.
3 Àmọ́ jẹ́ kí inú àwọn olódodo máa dùn; Kí ayọ̀ wọn kún níwájú Ọlọ́run, Kí ìdùnnú wọn sì ṣubú layọ̀.
4 Ẹ kọrin sí Ọlọ́run; ẹ fi orin yin orúkọ rẹ̀. Ẹ kọrin sí Ẹni tó ń la àwọn aṣálẹ̀ tó tẹ́jú kọjá. Jáà ni orúkọ rẹ̀! Ẹ máa yọ̀ níwájú rẹ̀!
5 Bàbá àwọn ọmọ aláìníbaba àti ẹni tó ń dáàbò bo àwọn opó Ni Ọlọ́run nínú ibùgbé rẹ̀ mímọ́.
6 Ọlọ́run ń fún àwọn tó dá wà ní ilé tí wọ́n á máa gbé; Ó ń mú àwọn ẹlẹ́wọ̀n jáde wá sínú aásìkí. Àmọ́ ilẹ̀ gbígbẹ ni àwọn alágídí yóò máa gbé.
7 Ọlọ́run, nígbà tí o darí àwọn èèyàn rẹ, Nígbà tí o gba aṣálẹ̀ kọjá, (Sélà)
8 Ayé mì tìtì; Ọ̀run rọ òjò nítorí Ọlọ́run; Sínáì yìí mì tìtì nítorí Ọlọ́run, àní Ọlọ́run Ísírẹ́lì.
9 O mú kí òjò rọ̀ lọ́pọ̀lọpọ̀, ìwọ Ọlọ́run; O sọ agbára àwọn èèyàn rẹ tí àárẹ̀ mú dọ̀tun.
10 Wọ́n gbé inú àwọn àgọ́ tó wà ní ibùdó rẹ; Ọlọ́run, nínú oore rẹ, o pèsè fún àwọn aláìní.
11 Jèhófà pa àṣẹ; Àwọn obìnrin tó ń kéde ìhìn rere jẹ́ agbo ọmọ ogun ńlá.
12 Àwọn ọba ẹgbẹ́ ọmọ ogun sá lọ, wọ́n fẹsẹ̀ fẹ! Obìnrin tí kò kúrò nílé pín nínú ẹrù tí wọ́n kó bọ̀.
13 Bí ẹ̀yin ọkùnrin tilẹ̀ dùbúlẹ̀ sáàárín iná ibùdó, Ẹ máa ní àdàbà tí a fi fàdákà bo ìyẹ́ apá rẹ̀, Tí a sì fi wúrà tó dáa bo ìyẹ́ tó fi ń fò.
14 Nígbà tí Olódùmarè tú àwọn ọba ilẹ̀ náà ká, Yìnyín bọ́ ní Sálímónì.
15 Òkè Báṣánì jẹ́ òkè Ọlọ́run; Òkè Báṣánì jẹ́ òkè tó ní àwọn orí ṣóńṣó.
16 Ẹ̀yin òkè tó ní àwọn orí ṣóńṣó, kí ló dé tí ẹ̀ ń jowú Òkè tí Ọlọ́run yàn láti máa gbé inú rẹ̀? Dájúdájú, Jèhófà yóò máa gbé ibẹ̀ títí láé.
17 Àwọn kẹ̀kẹ́ ogun Ọlọ́run jẹ́ ẹgbẹẹgbàárùn-ún, ẹgbẹẹgbẹ̀rún lọ́nà ẹgbẹẹgbẹ̀rún. Jèhófà wá láti Sínáì sínú ibi mímọ́.
18 Ìwọ gòkè lọ sí ibi gíga; O kó àwọn èèyàn lẹ́rú; O kó àwọn ẹ̀bùn tí ó jẹ́ èèyàn, Kódà, àwọn alágídí, láti máa gbé láàárín wọn, Jáà Ọlọ́run.
19 Ìyìn ni fún Jèhófà, tó ń bá wa gbé ẹrù wa lójoojúmọ́, Ọlọ́run tòótọ́, olùgbàlà wa. (Sélà)
20 Ọlọ́run tòótọ́ ni Ọlọ́run tó ń gbà wá là; Jèhófà Olúwa Ọba Aláṣẹ sì ń gbani lọ́wọ́ ikú.
21 Bẹ́ẹ̀ ni, Ọlọ́run yóò fọ́ orí àwọn ọ̀tá rẹ̀, Ìyẹn àtàrí ẹnikẹ́ni tí kò jáwọ́ nínú ìwà ibi.
22 Jèhófà sọ pé: “Màá mú wọn pa dà láti Báṣánì; Màá mú wọn pa dà látinú ibú òkun,
23 Kí o lè wẹ ẹsẹ̀ rẹ nínú ẹ̀jẹ̀ àwọn ọ̀tá, Kí ahọ́n àwọn ajá rẹ sì lè lá ẹ̀jẹ̀ wọn.”
24 Wọ́n rí ìkọ́wọ̀ọ́rìn rẹ, Ọlọ́run, Ìkọ́wọ̀ọ́rìn Ọlọ́run mi, Ọba mi, sínú ibi mímọ́.
25 Àwọn akọrin ń lọ níwájú, àwọn tó ń ta ohun ìkọrin olókùn tín-ín-rín ń tẹ̀ lé wọn, Àwọn ọ̀dọ́bìnrin tó ń lu ìlù tanboríìnì sì wà ní àárín.
26 Ẹ yin Ọlọ́run láàárín ọ̀pọ̀ èèyàn tó pé jọ; Ẹ yin Jèhófà, ẹ̀yin tí ẹ wá láti Orísun Ísírẹ́lì.
27 Ibẹ̀ ni Bẹ́ńjámínì, tó kéré jù lọ, ti ń ṣẹ́gun wọn, Bákan náà ni àwọn olórí Júdà pẹ̀lú ọ̀pọ̀ èèyàn wọn tó ń pariwo Àti àwọn olórí Sébúlúnì pẹ̀lú àwọn olórí Náfútálì.
28 Ọlọ́run rẹ ti pàṣẹ pé kí o lágbára. Ìwọ Ọlọ́run, fi agbára rẹ hàn, o ti gbé ìgbésẹ̀ nítorí wa.
29 Nítorí tẹ́ńpìlì rẹ tó wà ní Jerúsálẹ́mù, Àwọn ọba yóò mú àwọn ẹ̀bùn wá fún ọ.
30 Bá ẹranko tó wà nínú àwọn esùsú wí, Àpéjọ àwọn akọ màlúù àti àwọn ọmọ màlúù, Títí àwọn èèyàn á fi tẹrí ba tí wọ́n á sì mú fàdákà wá. Àmọ́, tú àwọn èèyàn tó fẹ́ràn ogun ká.
31 A ó mú àwọn ohun tí a fi idẹ ṣe wá láti Íjíbítì; Kúṣì yóò yára mú àwọn ẹ̀bùn wá fún Ọlọ́run.
32 Ẹ̀yin ìjọba ayé, ẹ kọrin sí Ọlọ́run, Ẹ fi orin yin Jèhófà, (Sélà)
33 Ẹni tó ń gun ọ̀run àwọn ọ̀run tó ti wà láti ayébáyé. Wò ó! Ó fi ohùn rẹ̀ sán ààrá, ohùn rẹ̀ alágbára ńlá.
34 Ti Ọlọ́run ni agbára. Ọlá ńlá rẹ̀ wà lórí Ísírẹ́lì Àti okun rẹ̀ lójú ọ̀run.
35 Ọlọ́run yẹ lẹ́ni tí à ń bẹ̀rù ní ibi mímọ́ rẹ̀ títóbi lọ́lá. Òun ni Ọlọ́run Ísírẹ́lì, Ẹni tó ń fún àwọn èèyàn ní okun àti agbára. Ẹ yin Ọlọ́run.
Sí olùdarí; kí a yí i sí “Òdòdó Lílì.” Ti Dáfídì. 69 Gbà mí là, Ọlọ́run, torí pé omi ti fẹ́ gba ẹ̀mí mi.
2 Mo ti rì sínú ẹrẹ̀ tó jìn, níbi tí kò sí ilẹ̀ tó ṣeé dúró lé. Mo ti dé inú ibú omi, Odò tó ń yára ṣàn sì gbé mi lọ.
3 Ó ti rẹ̀ mí nítorí igbe tí mò ń ké; Ọ̀fun mi ti há. Ojú mi ti di bàìbàì bí mo ṣe ń dúró de Ọlọ́run mi.
4 Àwọn tó kórìíra mi láìnídìí Pọ̀ ju irun orí mi lọ. Àwọn tó fẹ́ pa mí, Àwọn oníbékebèke tí wọ́n jẹ́ ọ̀tá mi ti pọ̀ gan-an. Àwọn nǹkan tí mi ò jí ni wọ́n ní kí n dá pa dà tipátipá.
5 Ọlọ́run, o mọ ìwà òmùgọ̀ mi, Ẹ̀bi mi kò sì pa mọ́ lójú rẹ.
6 Kí àwọn tó gbẹ́kẹ̀ lé ọ má ṣe rí ìtìjú nítorí tèmi, Olúwa Ọba Aláṣẹ, Jèhófà Ọlọ́run àwọn ọmọ ogun. Kí àwọn tó ń wá ọ má ṣe tẹ́ nítorí tèmi, Ìwọ Ọlọ́run Ísírẹ́lì.
7 Wọ́n pẹ̀gàn mi nítorí rẹ; Ẹ̀tẹ́ bá mi.
8 Mo ti di àlejò sí àwọn arákùnrin mi, Mo sì ti di àjèjì sí àwọn ọmọ ìyá mi.
9 Ìtara ilé rẹ ti gbà mí lọ́kàn, Ẹ̀gàn ẹnu àwọn tó ń pẹ̀gàn rẹ sì ti wá sórí mi.
10 Nígbà tí mo rẹ ara mi sílẹ̀ pẹ̀lú ààwẹ̀ gbígbà, Wọ́n pẹ̀gàn mi nítorí èyí.
11 Nígbà tí mo gbé aṣọ ọ̀fọ̀ wọ̀, Mo di ẹni ẹ̀gàn lójú wọn.
12 Èmi ni àwọn tó ń jókòó ní ẹnubodè fi ń ṣe ọ̀rọ̀ sọ, Ọ̀rọ̀ mi sì ni àwọn ọ̀mùtí fi ń ṣe orin kọ.
13 Àmọ́, kí àdúrà mi wá sọ́dọ̀ rẹ, Jèhófà, ní àkókò ìtẹ́wọ́gbà. Nínú ọ̀pọ̀ ìfẹ́ rẹ tí kì í yẹ̀, ìwọ Ọlọ́run, Fi àwọn iṣẹ́ ìgbàlà rẹ dá mi lóhùn.
14 Yọ mí nínú ẹrẹ̀; Má ṣe jẹ́ kí n rì. Gbà mí lọ́wọ́ àwọn tó kórìíra mi Kí o sì yọ mí nínú ibú omi.
15 Má ṣe jẹ́ kí omi tó ń yára ṣàn gbé mi lọ, Tàbí kí ibú omi bò mí mọ́lẹ̀, Tàbí kí kànga pa dé mọ́ mi.
16 Dá mi lóhùn, Jèhófà, nítorí ìfẹ́ rẹ tí kì í yẹ̀ dára. Nínú ọ̀pọ̀ àánú rẹ, yíjú sí mi,
17 Má sì fi ojú rẹ pa mọ́ fún ìránṣẹ́ rẹ. Tètè dá mi lóhùn, nítorí mo wà nínú wàhálà.
18 Sún mọ́ mi, kí o sì gbà mí sílẹ̀; Gbà mí lọ́wọ́ àwọn ọ̀tá mi.
19 O mọ ẹ̀gàn, ìtìjú àti ẹ̀tẹ́ tó bá mi. O rí gbogbo àwọn ọ̀tá mi.
20 Ẹ̀gàn ti dá ọgbẹ́ sí mi lọ́kàn, ọgbẹ́ náà kò sì ṣeé wò sàn. Mò ń retí pé màá rí ẹni bá mi kẹ́dùn, àmọ́ kò sí, Mo sì ń retí pé màá rí olùtùnú, àmọ́ mi ò rí ìkankan.
21 Májèlé ni wọ́n fún mi dípò oúnjẹ, Ọtí kíkan ni wọ́n sì fún mi láti fi pa òùngbẹ.
22 Jẹ́ kí tábìlì wọn di pańpẹ́ fún wọn, Kí aásìkí wọn sì di ìdẹkùn.
23 Jẹ́ kí ojú wọn ṣú, kí wọ́n má lè ríran, Sì mú kí ẹsẹ̀ wọn máa gbọ̀n nígbà gbogbo.
24 Da ìbínú rẹ sí wọn lórí, Sì mú kí ìbínú rẹ tó ń jó bí iná dé bá wọn.
25 Jẹ́ kí ibùdó wọn di ahoro; Kí ó má ṣe sí ẹnì kankan tí á máa gbé inú àgọ́ wọn.
26 Nítorí ẹni tí o ti lù ni wọ́n ń lépa, Wọ́n sì ń sọ nípa ìrora àwọn tí o ṣe léṣe.
27 Jẹ́ kí wọ́n jẹ ẹ̀bi lé ẹ̀bi, Kí wọ́n má sì ní ìpín kankan nínú òdodo rẹ.
28 Jẹ́ kí a pa orúkọ wọn rẹ́ kúrò nínú ìwé àwọn alààyè, Kí a má sì kọ orúkọ wọn mọ́ àwọn olódodo.
29 Ní tèmi, ìyà ń jẹ mí, mo sì wà nínú ìrora. Ìwọ Ọlọ́run, kí agbára rẹ tó ń gbani là dáàbò bò mí.
30 Màá kọ orin ìyìn sí orúkọ Ọlọ́run, Màá sì fi ọpẹ́ gbé e ga.
31 Èyí máa mú inú Jèhófà dùn ju akọ màlúù, Ju akọ ọmọ màlúù tó ní ìwo àti pátákò.
32 Àwọn oníwà pẹ̀lẹ́ yóò rí i, wọ́n á sì yọ̀. Ẹ̀yin tí ẹ̀ ń wá Ọlọ́run, kí ọkàn yín sọ jí.
33 Nítorí Jèhófà ń fetí sí àwọn aláìní, Kò sì ní fojú pa àwọn èèyàn rẹ̀ tó wà lóko ẹrú rẹ́.
34 Kí ọ̀run àti ayé máa yìn ín, Àwọn òkun àti ohun gbogbo tó ń rìn nínú wọn.
35 Ọlọ́run yóò gba Síónì là, Yóò tún àwọn ìlú Júdà kọ́, Wọ́n á máa gbé ibẹ̀, àwọn ni yóò sì ni ín.
36 Àtọmọdọ́mọ àwọn ìránṣẹ́ rẹ̀ yóò jogún rẹ̀, Àwọn tó fẹ́ràn orúkọ rẹ̀  yóò sì máa gbé inú rẹ̀.
Sí olùdarí. Ti Dáfídì, kí ó jẹ́ ìránnilétí. 70 Ọlọ́run, gbà mí; Jèhófà, tètè wá ràn mí lọ́wọ́.
2 Kí ìtìjú àti ẹ̀tẹ́ bá Àwọn tó fẹ́ gba ẹ̀mí mi. Kí àwọn tí inú wọn ń dùn sí àjálù tó bá mi Sá pa dà nínú ẹ̀tẹ́.
3 Kí àwọn tó ń sọ pé: “Àháà! Àháà!” Fi ìtìjú sá pa dà.
4 Àmọ́ kí àwọn tó ń wá ọ Máa yọ̀, kí inú wọn sì máa dùn nítorí rẹ. Kí àwọn tó nífẹ̀ẹ́ àwọn iṣẹ́ ìgbàlà rẹ máa sọ nígbà gbogbo pé: “Ẹ gbé Ọlọ́run ga!”
5 Àmọ́, aláìní ni mí, mi ò sì ní olùrànlọ́wọ́; Ọlọ́run, tètè wá ràn mí lọ́wọ́. Ìwọ ni olùrànlọ́wọ́ mi àti olùgbàlà mi; Jèhófà, má ṣe jẹ́ kó pẹ́.
71 Jèhófà, ìwọ ni mo fi ṣe ibi ààbò. Má ṣe jẹ́ kí ojú tì mí láé.
2 Gbà mí sílẹ̀, kí o sì gbà mí là nínú òdodo rẹ. Tẹ́tí sí mi, kí o sì gbà mí sílẹ̀.
3 Di àpáta ààbò fún mi Kí n lè máa ríbi wọ̀ nígbà gbogbo. Pàṣẹ láti gbà mí là, Nítorí ìwọ ni àpáta mi àti ibi ààbò mi.
4 Ọlọ́run mi, gbà mí lọ́wọ́ ẹni burúkú, Gbà mí lọ́wọ́ àwọn tó ń ni èèyàn lára láìtọ́.
5 Nítorí ìwọ ni ìrètí mi, Jèhófà Olúwa Ọba Aláṣẹ; Ìwọ ni mo gbẹ́kẹ̀ lé láti ìgbà èwe mi wá.
6 Ìwọ ni mo gbára lé láti ìgbà tí wọ́n ti bí mi; Ìwọ ló gbé mi jáde látinú ìyá mi. Gbogbo ìgbà ni mò ń yìn ọ́.
7 Mo dà bí iṣẹ́ ìyanu lójú ọ̀pọ̀ èèyàn, Àmọ́ ìwọ ni ibi ààbò mi tó lágbára.
8 Ìyìn rẹ kún ẹnu mi; Mò ń sọ nípa ọlá ńlá rẹ láti àárọ̀ ṣúlẹ̀.
9 Má ṣe gbé mi sọ nù ní ọjọ́ ogbó mi; Má pa mí tì nígbà tí mi ò bá lágbára mọ́.
10 Àwọn ọ̀tá mi ń sọ̀rọ̀ tí kò dáa sí mi, Àwọn tó sì fẹ́ gba ẹ̀mí mi gbìmọ̀ pọ̀,
11 Wọ́n ń sọ pé: “Ọlọ́run ti pa á tì. Ẹ lé e, kí ẹ sì mú un, torí kò sẹ́ni tó máa gbà á sílẹ̀.”
12 Ọlọ́run, má jìnnà sí mi. Ìwọ Ọlọ́run mi, tètè wá ràn mí lọ́wọ́.
13 Kí ojú ti àwọn tó ń ta kò mí, Kí wọ́n sì ṣègbé. Ní ti àwọn tó ń wá àjálù mi, Kí ìtìjú àti ẹ̀tẹ́ bò wọ́n mọ́lẹ̀.
14 Àmọ́ ní tèmi, èmi yóò máa dúró dè ọ́; Màá fi kún ìyìn rẹ.
15 Ẹnu mi yóò máa ròyìn òdodo rẹ Àti àwọn iṣẹ́ ìgbàlà rẹ láti àárọ̀ ṣúlẹ̀, Bó tilẹ̀ jẹ́ pé wọ́n pọ̀ ju ohun tí mo lè lóye lọ.
16 Màá wá sọ nípa àwọn iṣẹ́ ńlá rẹ, Jèhófà Olúwa Ọba Aláṣẹ; Màá mẹ́nu kan òdodo rẹ, tìrẹ nìkan.
17 Ọlọ́run, o ti kọ́ mi láti ìgbà èwe mi wá, Títí di báyìí, mò ń kéde àwọn iṣẹ́ àgbàyanu rẹ.
18 Kódà tí mo bá darúgbó, tí mo sì hu ewú, Ọlọ́run, má fi mí sílẹ̀. Jẹ́ kí n lè sọ nípa agbára rẹ fún ìràn tó ń bọ̀, Kí n sì sọ nípa agbára ńlá rẹ fún gbogbo àwọn tó ń bọ̀.
19 Ọlọ́run, òdodo rẹ ga dé òkè; O ti ṣe àwọn ohun ńlá; Ọlọ́run, ta ló dà bí rẹ?
20 Bó tilẹ̀ jẹ́ pé o ti mú kí n rí ọ̀pọ̀ wàhálà àti àjálù, Mú kí n sọ jí lẹ́ẹ̀kan sí i; Gbé mi dìde láti inú kòtò ilẹ̀ ayé.
21 Jẹ́ kí ọlá mi pọ̀ sí i, Rọ̀gbà yí mi ká, kí o sì tù mí nínú.
22 Nígbà náà, màá fi ohun ìkọrin olókùn tín-ín-rín yìn ọ́ Nítorí òtítọ́ rẹ, Ọlọ́run mi. Màá fi háàpù kọ orin ìyìn sí ọ, Ìwọ Ẹni Mímọ́ Ísírẹ́lì.
23 Ètè mi yóò máa kígbe ayọ̀ bí mo ṣe ń kọ orin ìyìn sí ọ, Nítorí o gba ẹ̀mí mi là.
24 Ahọ́n mi yóò máa sọ nípa òdodo rẹ láti àárọ̀ ṣúlẹ̀, Ojú yóò ti àwọn tó ń wá ìparun mi, wọ́n á sì tẹ́.
Nípa Sólómọ́nì. 72 Ọlọ́run, sọ àwọn ìdájọ́ rẹ fún ọba, Kí o sì kọ́ ọmọ ọba ní òdodo rẹ.
2 Kí ó fi òdodo gba ẹjọ́ àwọn èèyàn rẹ rò, Kí ó sì ṣe ìdájọ́ òdodo fún àwọn aláìní.
3 Kí àwọn òkè ńlá fún àwọn èèyàn ní àlàáfíà, Kí àwọn òkè kéékèèké sì mú òdodo wá.
4 Kí ó gbèjà àwọn tó jẹ́ aláìní, Kí ó gba àwọn ọmọ òtòṣì là, Kí ó sì tẹ àwọn oníjìbìtì rẹ́.
5 Láti ìran dé ìran, Wọ́n á máa bẹ̀rù rẹ níwọ̀n ìgbà tí oòrùn bá ṣì wà, Tí òṣùpá sì ń yọ.
6 Yóò dà bí òjò tó ń rọ̀ sórí koríko tí a gé, Bí ọ̀wààrà òjò tó ń mú kí ilẹ̀ rin.
7 Ní àkókò rẹ̀, àwọn olódodo yóò gbilẹ̀, Àlàáfíà yóò sì gbilẹ̀ títí òṣùpá kò fi ní sí mọ́.
8 Yóò ní àwọn ọmọ abẹ́ láti òkun dé òkun Àti láti Odò dé àwọn ìkángun ayé.
9 Àwọn tó ń gbé ní aṣálẹ̀ yóò tẹrí ba níwájú rẹ̀, Àwọn ọ̀tá rẹ̀ yóò sì lá erùpẹ̀.
10 Àwọn ọba Táṣíṣì àti ti àwọn erékùṣù yóò máa san ìṣákọ́lẹ̀. Àwọn ọba Ṣébà àti ti Sébà yóò mú ẹ̀bùn wá.
11 Gbogbo àwọn ọba yóò tẹrí ba níwájú rẹ̀, Gbogbo àwọn orílẹ̀-èdè yóò sì máa sìn ín.
12 Nítorí yóò gba àwọn aláìní tó ń kígbe fún ìrànlọ́wọ́ sílẹ̀, Yóò sì gba tálákà àti ẹni tí kò ní olùrànlọ́wọ́.
13 Yóò ṣàánú aláìní àti tálákà, Yóò sì gba ẹ̀mí àwọn tálákà là.
14 Yóò gbà wọ́n lọ́wọ́ ìnira àti ìwà ipá, Ẹ̀jẹ̀ wọn yóò sì ṣe iyebíye lójú rẹ̀.
15 Kí ó máa wà láàyè, kí a sì fún un ní wúrà Ṣébà. Kí a máa gbàdúrà fún un nígbà gbogbo, Kí a sì máa bù kún un láti àárọ̀ ṣúlẹ̀.
16 Ọ̀pọ̀ rẹpẹtẹ oúnjẹ máa wà lórí ilẹ̀; Ó máa kún àkúnwọ́sílẹ̀ lórí àwọn òkè. Èso rẹ̀ máa dára bíi ti Lẹ́bánónì, Nínú àwọn ìlú, àwọn èèyàn máa pọ̀ bí ewéko ilẹ̀.
17 Kí orúkọ rẹ̀ wà títí láé, Kí ó sì máa lókìkí níwọ̀n ìgbà tí oòrùn bá ṣì wà. Kí àwọn èèyàn gba ìbùkún fún ara wọn nípasẹ̀ rẹ̀; Kí gbogbo àwọn orílẹ̀-èdè pè é ní aláyọ̀.
18 Ìyìn ni fún Jèhófà Ọlọ́run, Ọlọ́run Ísírẹ́lì, Òun nìkan ló ń ṣe àwọn ohun àgbàyanu.
19 Kí á yin orúkọ rẹ̀ ológo títí láé, Kí ògo rẹ̀ sì kún gbogbo ayé. Àmín àti Àmín.
20 Ibí ni àdúrà Dáfídì, ọmọ Jésè parí sí.
ÌWÉ KẸTA (Sáàmù 73-89) Orin Ásáfù. 73 Ní tòótọ́, Ọlọ́run ṣe rere fún Ísírẹ́lì, fún àwọn tí ọkàn wọn mọ́.
2 Ní tèmi, ẹsẹ̀ mi fẹ́rẹ̀ẹ́ yà kúrò lójú ọ̀nà; Díẹ̀ ló kù kí ẹsẹ̀ mi yọ̀ tẹ̀rẹ́.
3 Nítorí mo jowú àwọn agbéraga Nígbà tí mo rí àlàáfíà àwọn ẹni burúkú.
4 Ikú wọn kì í mú ìrora lọ́wọ́; Ara wọn jí pépé.
5 Ìdààmú tó ń bá àwọn èèyàn yòókù kì í bá wọn, Ìyà tó sì ń jẹ àwọn èèyàn tó kù kì í jẹ wọ́n.
6 Nítorí náà, ìgbéraga ni ìlẹ̀kẹ̀ ọrùn wọn; Wọ́n gbé ìwà ipá wọ̀ bí aṣọ.
7 Aásìkí wọn mú kí ẹ̀rẹ̀kẹ́ wọn yọ; Wọ́n ti ní kọjá ohun tí ọkàn wọn rò.
8 Wọ́n ń fini ṣẹ̀sín, wọ́n sì ń sọ ohun tó burú. Wọ́n ń fi ìgbéraga halẹ̀ mọ́ àwọn èèyàn láti ni wọ́n lára.
9 Wọ́n ń sọ̀rọ̀ bíi pé wọ́n ga dé ọ̀run, Ahọ́n wọn sì ń sọ̀rọ̀ ìgbéraga káàkiri ayé.
10 Nítorí náà, àwọn èèyàn rẹ̀ yíjú sọ́dọ̀ wọn, Wọ́n sì mu nínú ọ̀pọ̀lọpọ̀ omi wọn.
11 Wọ́n ń sọ pé: “Báwo ni Ọlọ́run ṣe fẹ́ mọ̀? Ṣé Ẹni Gíga Jù Lọ mọ ohun tó ń ṣẹlẹ̀ ni?”
12 Bí ọ̀rọ̀ àwọn ẹni burúkú ṣe rí nìyí, àwọn tí gbogbo nǹkan dẹrùn fún. Wọ́n ń kó ọrọ̀ jọ ṣáá.
13 Ó dájú pé lásán ni mo pa ọkàn mi mọ́, Tí mo sì wẹ ọwọ́ mi mọ́ pé mo jẹ́ aláìmọwọ́mẹsẹ̀.
14 Ìdààmú bá mi láti àárọ̀ ṣúlẹ̀; Àràárọ̀ ni mò ń gba ìbáwí.
15 Ká ní mo ti sọ irú ọ̀rọ̀ yìí ni, Mi ò bá ti dalẹ̀ àwọn èèyàn rẹ.
16 Nígbà tí mo sapá láti lóye rẹ̀, Ó dà mí láàmú
17 Títí mo fi wọ ibi mímọ́ títóbi lọ́lá ti Ọlọ́run, Tí mo sì wá mọ ọjọ́ ọ̀la wọn.
18 Ó dájú pé orí ilẹ̀ tó ń yọ̀ lo gbé wọn lé. Kí wọ́n lè ṣubú kí wọ́n sì pa run.
19 Ẹ wo bí wọ́n ti pa rẹ́ lójijì! Ẹ wo bí òpin ṣe dé bá wọn lójijì, tí wọ́n sì pa run!
20 Jèhófà, ńṣe ló dà bí àlá nígbà téèyàn bá jí, Nígbà tí o bá dìde, wàá gbé wọn kúrò lọ́kàn.
21 Àmọ́ ọkàn mi korò, Inú mi lọ́hùn-ún sì ń ro mí gógó.
22 Mi ò nírònú, mi ò sì lóye; Mo dà bí ẹranko tí kò ní làákàyè níwájú rẹ.
23 Àmọ́ ní báyìí, ọ̀dọ̀ rẹ ni mo wà nígbà gbogbo; O ti di ọwọ́ ọ̀tún mi mú.
24 O fi ìmọ̀ràn rẹ ṣamọ̀nà mi, Lẹ́yìn náà, wàá mú mi wọnú ògo.
25 Ta ni mo ní lọ́run? Lẹ́yìn rẹ, kò sí ohun míì tó wù mí ní ayé.
26 Àárẹ̀ lè mú ara mi àti ọkàn mi, Àmọ́ Ọlọ́run ni àpáta ọkàn mi àti ìpín mi títí láé.
27 Ní tòótọ́, àwọn tó jìnnà sí ọ yóò ṣègbé. Gbogbo àwọn tó fi ọ́ sílẹ̀ lọ ṣe ìṣekúṣe ni wàá pa run.
28 Àmọ́ ní tèmi, sísúnmọ́ Ọlọ́run dára fún mi. Mo ti fi Jèhófà Olúwa Ọba Aláṣẹ ṣe ibi ààbò mi, Kí n lè máa kéde gbogbo iṣẹ́ rẹ̀.
Másíkílì. Ti Ásáfù. 74 Ọlọ́run, kí ló dé tí o fi kọ̀ wá sílẹ̀ títí láé? Kí nìdí tí ìbínú rẹ fi ń jó bí iná lórí agbo ẹran tó wà ní ibi ìjẹko rẹ?
2 Rántí àwọn èèyàn tí o ti yàn tipẹ́tipẹ́, Ẹ̀yà tí o rà pa dà láti fi ṣe ogún rẹ. Rántí Òkè Síónì, ibi tí o gbé.
3 Lọ sí àwọn ibi tó fìgbà gbogbo jẹ́ àwókù. Ọ̀tá ti ba gbogbo ohun tó wà ní ibi mímọ́ jẹ́.
4 Àwọn ọ̀tá rẹ ń bú ramúramù nínú ibi ìpàdé rẹ. Wọ́n fi àwọn ọ̀págun wọn ṣe àmì síbẹ̀.
5 Wọ́n dà bí àwọn ọkùnrin tó ń fi àáké dá igbó kìjikìji lu.
6 Wọ́n fi àáké àti àwọn ọ̀pá onírin fọ́ àwọn iṣẹ́ ọnà ara rẹ̀.
7 Wọ́n sọ iná sí ibi mímọ́ rẹ. Wọ́n sọ àgọ́ ìjọsìn tí o fi orúkọ rẹ pè di aláìmọ́, wọ́n sì wó o lulẹ̀.
8 Àwọn àti àwọn ọmọ wọn sọ nínú ọkàn wọn pé: “Gbogbo ibi ìpàdé tó jẹ́ ti Ọlọ́run ní ilẹ̀ náà la máa dáná sun.”
9 Kò sí àmì kankan tí a rí; Kò sí wòlíì kankan mọ́, Kò sì sí ẹnì kankan nínú wa tó mọ bí èyí ṣe máa pẹ́ tó.
10 Ọlọ́run, ìgbà wo ni elénìní máa pẹ̀gàn rẹ dà? Ṣé ọ̀tá yóò máa hùwà àìlọ́wọ̀ sí orúkọ rẹ títí láé ni?
11 Kí ló dé tí o fi fa ọwọ́ rẹ sẹ́yìn, ọwọ́ ọ̀tún rẹ? Nà án jáde láti àyà rẹ, kí o sì pa wọ́n run.
12 Àmọ́, Ọlọ́run ni Ọba mi láti ayébáyé, Ẹni tó ń ṣe àwọn iṣẹ́ ìgbàlà ní ayé.
13 O fi agbára rẹ ru òkun sókè; O fọ́ orí àwọn ẹran ńlá inú òkun.
14 O fọ́ orí Léfíátánì; O fi ṣe oúnjẹ fún àwọn èèyàn, fún àwọn tó ń gbé aṣálẹ̀.
15 O la ọ̀nà fún àwọn ìsun omi àti odò; O mú kí àwọn odò tó ń ṣàn nígbà gbogbo gbẹ táútáú.
16 Tìrẹ ni ọ̀sán, tìrẹ sì ni òru. Ìwọ lo ṣe ìmọ́lẹ̀ àti oòrùn.
17 O pa ààlà sí gbogbo ayé; O ṣe ìgbà ẹ̀ẹ̀rùn àti ìgbà òtútù.
18 Jèhófà, rántí bí ọ̀tá ṣe pẹ̀gàn rẹ, Bí àwọn òmùgọ̀ ṣe hùwà àìlọ́wọ̀ sí orúkọ rẹ.
19 Má ṣe fi ẹ̀mí oriri rẹ fún àwọn ẹranko. Ní ti ẹ̀mí àwọn èèyàn rẹ tí ìyà ń jẹ, má ṣe gbàgbé rẹ̀ títí láé.
20 Rántí májẹ̀mú tí o bá wa dá, Nítorí pé àwọn ibi tó ṣókùnkùn ní ayé ti di ibùgbé àwọn oníwà ipá.
21 Kí ẹni tí a ni lára má ṣe yíjú pa dà nítorí ìjákulẹ̀; Kí aláìní àti tálákà máa yin orúkọ rẹ.
22 Dìde, Ọlọ́run, gba ẹjọ́ ara rẹ rò. Rántí bí àwọn òmùgọ̀ ṣe ń pẹ̀gàn rẹ láti àárọ̀ ṣúlẹ̀.
23 Má gbàgbé ohun tí àwọn ọ̀tá rẹ ń sọ. Ariwo àwọn tó ń pè ọ́ níjà ń lọ sókè nígbà gbogbo.
Sí olùdarí. Kí a yí i sí orin “Má Ṣe Pa Á Run.” Ti Ásáfù. Orin. 75 A fi ọpẹ́ fún ọ, Ọlọ́run, a fi ọpẹ́ fún ọ; Orúkọ rẹ wà nítòsí, Àwọn èèyàn sì ń kéde àwọn iṣẹ́ àgbàyanu rẹ.
2 O sọ pé: “Tí mo bá dá àkókò kan, Màá ṣe ìdájọ́ bó ṣe tọ́.
3 Nígbà tí ayé àti gbogbo àwọn tó ń gbé inú rẹ̀ yọ́, Èmi ni kò jẹ́ kí àwọn òpó rẹ̀ yẹ̀.” (Sélà)
4 Mo sọ fún àwọn tó ń fọ́nnu pé, “Ẹ má ṣe fọ́nnu,” Mo sì sọ fún àwọn ẹni burúkú pé, “Ẹ má ṣe gbéra ga nítorí agbára yín.
5 Ẹ má ṣe gbé ara yín ga sókè nítorí agbára yín Tàbí kí ẹ fi ìgbéraga sọ̀rọ̀.
6 Nítorí pé kì í ṣe Ìlà oòrùn tàbí ìwọ̀ oòrùn tàbí gúúsù ni ìgbéga ti ń wá.
7 Nítorí Ọlọ́run jẹ́ onídàájọ́. Á rẹ ẹnì kan wálẹ̀, á sì gbé ẹlòmíì ga.
8 Ife kan wà ní ọwọ́ Jèhófà; Wáìnì inú rẹ̀ ń ru, wọ́n sì pò ó pọ̀ dáadáa. Ó dájú pé yóò dà á jáde, Gbogbo àwọn ẹni burúkú ayé yóò mu ún tòun ti gẹ̀dẹ̀gẹ́dẹ̀ rẹ̀.”
9 Àmọ́ ní tèmi, màá kéde rẹ̀ títí láé; Màá fi orin yin Ọlọ́run Jékọ́bù.
10 Torí ó sọ pé: “Màá mú gbogbo agbára ẹni burúkú kúrò, Àmọ́ agbára olódodo yóò pọ̀ sí i.”
Sí olùdarí; kí a kọ ọ́ pẹ̀lú àwọn ohun ìkọrin olókùn tín-ín-rín. Orin Ásáfù. Orin. 76 A mọ Ọlọ́run ní Júdà; Orúkọ rẹ̀ tóbi ní Ísírẹ́lì.
2 Àgọ́ rẹ̀ wà ní Sálẹ́mù, Ibùgbé rẹ̀ sì wà ní Síónì.
3 Ibẹ̀ ló ti ṣẹ́ àwọn ọfà oníná tó jáde látinú ọrun, Títí kan apata àti idà pẹ̀lú àwọn nǹkan ìjà ogun míì. (Sélà)
4 Ìwọ ń tàn yanran; O ní ọlá ńlá ju àwọn òkè tó ní àwọn ẹran.
5 Wọ́n ti kó ẹrù àwọn tó nígboyà. Oorun ti gbé wọn lọ; Gbogbo àwọn jagunjagun ò lè ṣe nǹkan kan.
6 Ọlọ́run Jékọ́bù, nípa ìbáwí rẹ, Ẹṣin àti ẹni tó gun kẹ̀kẹ́ ẹṣin ti sùn lọ fọnfọn.
7 Ìwọ nìkan ló yẹ lẹ́ni tí à ń bẹ̀rù. Ta ló lè dúró níwájú ìbínú gbígbóná rẹ?
8 O kéde ìdájọ́ láti ọ̀run; Ẹ̀rù ba ayé, ó sì dákẹ́
9 Nígbà tí Ọlọ́run dìde láti mú ìdájọ́ ṣẹ, Láti gba gbogbo àwọn oníwà pẹ̀lẹ́ ayé là. (Sélà)
10 Nítorí pé ìrunú èèyàn yóò yọrí sí ìyìn rẹ; Èyí tó kù lára ìrunú wọn ni ìwọ yóò fi ṣe ara rẹ lọ́ṣọ̀ọ́.
11 Ẹ jẹ́jẹ̀ẹ́ fún Jèhófà Ọlọ́run yín, kí ẹ sì san án, Kí gbogbo àwọn tó wà lọ́dọ̀ rẹ̀ mú ẹ̀bùn wọn wá pẹ̀lú ìbẹ̀rù.
12 Yóò rẹ ògo àwọn aṣáájú wálẹ̀; Ó ń mú kí ẹ̀rù ba àwọn ọba ayé.
Sí olùdarí; lórí Jédútúnì. Ti Ásáfù. Orin. 77 Màá fi ohùn mi ké pe Ọlọ́run; Màá ké pe Ọlọ́run, yóò sì gbọ́ mi.
2 Ní ọjọ́ wàhálà mi, mo wá Jèhófà. Ní òru, mi ò dẹ́kun títẹ́wọ́ àdúrà sí i. Síbẹ̀, mi ò gba ìtùnú.
3 Nígbà tí mo rántí Ọlọ́run, mo kérora; Ìdààmú bá mi, mi ò sì lágbára mọ́. (Sélà)
4 Ìwọ mú kí ojú mi là sílẹ̀; Wàhálà bá mi, mi ò sì lè sọ̀rọ̀.
5 Mo rántí ìgbà àtijọ́, Àwọn ọdún tó ti kọjá tipẹ́tipẹ́.
6 Ní òru, mo rántí orin mi; Mo ṣàṣàrò nínú ọkàn mi; Mo fara balẹ̀ ṣèwádìí.
7 Ṣé títí láé ni Jèhófà máa ta wá nù ni? Ṣé kò ní ṣojú rere sí wa mọ́ láé ni?
8 Ṣé ìfẹ́ rẹ̀ tí kì í yẹ̀ ti dáwọ́ dúró títí ayé ni? Ṣé ìlérí rẹ̀ máa já sí asán fún gbogbo ìran ni?
9 Ṣé Ọlọ́run ti gbàgbé láti ṣojú rere ni, Àbí, ṣé ìbínú rẹ̀ ti dínà àánú rẹ̀ ni? (Sélà)
10 Ṣé ó yẹ kí n máa sọ ní gbogbo ìgbà pé: “Ohun tó ń kó ìdààmú bá mi ni pé: Ẹni Gíga Jù Lọ ti kọ ẹ̀yìn sí wa”?
11 Màá rántí àwọn iṣẹ́ Jáà; Màá rántí àwọn iṣẹ́ àgbàyanu tí o ti ṣe tipẹ́tipẹ́.
12 Màá ṣe àṣàrò lórí gbogbo iṣẹ́ rẹ, Màá sì ronú jinlẹ̀ nípa àwọn ohun tí o ṣe.
13 Ọlọ́run, àwọn ọ̀nà rẹ jẹ́ mímọ́. Ìwọ Ọlọ́run, ọlọ́run wo ló tóbi bí rẹ?
14 Ìwọ ni Ọlọ́run tòótọ́, tó ń ṣe àwọn ohun àgbàyanu. O ti fi agbára rẹ han àwọn èèyàn.
15 O fi agbára rẹ gba àwọn èèyàn rẹ sílẹ̀, Àwọn ọmọ Jékọ́bù àti ti Jósẹ́fù. (Sélà)
16 Omi rí ọ, ìwọ Ọlọ́run; Omi rí ọ, ó sì dà rú. Ibú omi ru gùdù.
17 Àwọsánmà da omi sílẹ̀. Ojú ọ̀run tó ṣú dẹ̀dẹ̀ sán ààrá, Àwọn ọfà rẹ sì ń fò síbí sọ́hùn-ún.
18 Ìró ààrá rẹ dà bí ìró àgbá kẹ̀kẹ́ ẹṣin; Mànàmáná tó ń kọ mú kí ilẹ̀ ayé tí à ń gbé mọ́lẹ̀; Ayé mì tìtì, ó sì mì jìgìjìgì.
19 Ọ̀nà rẹ gba inú òkun kọjá, Ipa ọ̀nà rẹ sì gba inú omi púpọ̀ kọjá; Àmọ́ a kò lè rí ipa ẹsẹ̀ rẹ.
20 O darí àwọn èèyàn rẹ bí agbo ẹran, Lábẹ́ àbójútó Mósè àti Áárónì.
Másíkílì. Ti Ásáfù. 78 Ẹ fetí sí òfin mi, ẹ̀yin èèyàn mi; Ẹ tẹ́tí sí àwọn ọ̀rọ̀ ẹnu mi.
2 Màá la ẹnu mi láti pa òwe. Màá pa àwọn àlọ́ tó ti wà tipẹ́tipẹ́.
3 Àwọn ohun tí a ti gbọ́ tí a sì mọ̀, Èyí tí àwọn bàbá wa sọ fún wa,
4 A ò ní fi wọ́n pa mọ́ fún àwọn ọmọ wọn; A ó ròyìn fún ìran tó ń bọ̀ Nípa àwọn iṣẹ́ Jèhófà tó yẹ fún ìyìn àti nípa agbára rẹ̀, Àwọn ohun àgbàyanu tó ti ṣe.
5 Ó gbé ìránnilétí kan kalẹ̀ ní Jékọ́bù, Ó sì ṣe òfin ní Ísírẹ́lì; Ó pa àṣẹ fún àwọn baba ńlá wa Pé kí wọ́n jẹ́ kí àwọn ọmọ wọn mọ àwọn nǹkan yìí,
6 Kí ìran tó ń bọ̀, Ìyẹn àwọn ọmọ tí wọ́n máa bí, lè mọ̀ wọ́n. Kí àwọn náà lè ròyìn wọn fún àwọn ọmọ wọn.
7 Àwọn yìí á wá gbẹ́kẹ̀ lé Ọlọ́run. Wọn ò ní gbàgbé àwọn iṣẹ́ Ọlọ́run Kàkà bẹ́ẹ̀, wọ́n á máa pa àwọn àṣẹ rẹ̀ mọ́.
8 Wọn ò ní dà bí àwọn baba ńlá wọn, Ìran alágídí àti ọlọ̀tẹ̀, Ìran tí ọkàn wọn ń ṣe ségesège Tí ẹ̀mí wọn ò sì jẹ́ olóòótọ́ sí Ọlọ́run.
9 Àwọn ọmọ Éfúrémù kó ọfà dání, Àmọ́ wọ́n sá pa dà lọ́jọ́ ogun.
10 Wọn ò pa májẹ̀mú Ọlọ́run mọ́, Wọn ò sì tẹ̀ lé òfin rẹ̀.
11 Wọ́n tún gbàgbé ohun tó ti ṣe, Àwọn iṣẹ́ àgbàyanu tó fi hàn wọ́n.
12 Ó ṣe àwọn ohun àgbàyanu níwájú àwọn baba ńlá wọn, Ní ilẹ̀ Íjíbítì, ní agbègbè Sóánì.
13 Ó pín òkun sọ́tọ̀, kí wọ́n lè gbà á kọjá, Ó sì mú kí omi òkun dúró bí ìsédò.
14 Ó fi ìkùukùu ṣamọ̀nà wọn ní ọ̀sán, Ó sì fi ìmọ́lẹ̀ iná ṣamọ̀nà wọn ní gbogbo òru.
15 Ó la àpáta ní aginjù, Ó jẹ́ kí wọ́n mu àmutẹ́rùn bíi pé látinú ibú omi.
16 Ó mú kí omi ṣàn jáde látinú àpáta, Ó sì mú kí omi ṣàn wálẹ̀ bí odò.
17 Àmọ́ wọ́n ń dẹ́ṣẹ̀ sí i nìṣó, Bí wọ́n ṣe ń ṣọ̀tẹ̀ sí Ẹni Gíga Jù Lọ ní aṣálẹ̀;
18 Wọ́n pe Ọlọ́run níjà nínú ọkàn wọn, Bí wọ́n ṣe ń béèrè oúnjẹ tí ọkàn wọn fà sí.
19 Wọ́n sọ̀rọ̀ òdì sí Ọlọ́run, Wọ́n ní: “Ṣé Ọlọ́run lè tẹ́ tábìlì nínú aginjù ni?”
20 Wò ó! Ó lu àpáta Kí omi lè ṣàn, kí odò sì ya jáde. Síbẹ̀ wọ́n ń sọ pé, “Ṣé ó tún lè fún wa ní oúnjẹ ni, Àbí ṣé ó lè pèsè ẹran fún àwọn èèyàn rẹ̀?”
21 Nígbà tí Jèhófà gbọ́ wọn, inú bí i gan-an; Iná jó Jékọ́bù, Inú rẹ̀ sì ru sí Ísírẹ́lì.
22 Torí pé wọn ò ní ìgbàgbọ́ nínú Ọlọ́run; Wọn ò gbẹ́kẹ̀ lé e pé ó lágbára láti gbà wọ́n là.
23 Torí náà, ó pàṣẹ fún ojú ọ̀run tó ṣú dẹ̀dẹ̀ lókè, Ó sì ṣí àwọn ilẹ̀kùn ọ̀run.
24 Ó ń rọ̀jò mánà sílẹ̀ fún wọn láti jẹ; Ó fún wọn ní ọkà ọ̀run.
25 Àwọn èèyàn jẹ oúnjẹ àwọn alágbára; Ó pèsè èyí tó pọ̀ tó kí wọ́n lè jẹ àjẹyó.
26 Ó ru ẹ̀fúùfù ìlà oòrùn sókè ní ọ̀run, Ó sì mú kí ẹ̀fúùfù gúúsù fẹ́ nípasẹ̀ agbára rẹ̀.
27 Ó rọ̀jò ẹran lé wọn lórí bí eruku, Àwọn ẹyẹ bí iyanrìn etíkun.
28 Ó mú kí wọ́n já bọ́ sí àárín ibùdó rẹ̀, Káàkiri àwọn àgọ́ rẹ̀.
29 Wọ́n jẹ àjẹyó àti àjẹkì; Ó fún wọn ní ohun tí ọkàn wọn fẹ́.
30 Àmọ́ kí wọ́n tó tẹ́ ìfẹ́ ọkàn wọn lọ́rùn pátápátá, Nígbà tí oúnjẹ wọn ṣì wà lẹ́nu wọn,
31 Ìbínú Ọlọ́run ru sí wọn. Ó pa àwọn ọkùnrin wọn tó lágbára jù lọ; Ó mú àwọn ọ̀dọ́kùnrin Ísírẹ́lì balẹ̀.
32 Láìka gbogbo èyí sí, ṣe ni wọ́n ń dá ẹ̀ṣẹ̀ lé ẹ̀ṣẹ̀, Wọn ò sì ní ìgbàgbọ́ nínú àwọn iṣẹ́ àgbàyanu rẹ̀.
33 Torí náà, ó fòpin sí ọjọ́ ayé wọn bíi pé èémí lásán ni, Ó sì fòpin sí ọdún wọn nípasẹ̀ àjálù òjijì.
34 Àmọ́ tó bá ti bẹ̀rẹ̀ sí í pa wọ́n, wọ́n á wá a; Wọ́n á pa dà, wọ́n á sì wá Ọlọ́run,
35 Wọ́n á rántí pé Ọlọ́run ni Àpáta wọn Àti pé Ọlọ́run Ẹni Gíga Jù Lọ ni Olùdáǹdè wọn.
36 Àmọ́ wọ́n fẹ́ fi ẹnu wọn tàn án jẹ, Kí wọ́n sì fi ahọ́n wọn parọ́ fún un.
37 Ọkàn wọn ò ṣe déédéé pẹ̀lú rẹ̀; Wọn ò sì pa májẹ̀mú rẹ̀ mọ́.
38 Àmọ́, ó jẹ́ aláàánú; Ó máa ń dárí ẹ̀ṣẹ̀ wọn jì wọ́n, kò sì ní pa wọ́n run. Ó máa ń fawọ́ ìbínú rẹ̀ sẹ́yìn lọ́pọ̀ ìgbà, Kàkà tí ì bá fi jẹ́ kí gbogbo ìbínú rẹ̀ ru.
39 Nítorí ó rántí pé ẹlẹ́ran ara ni wọ́n, Afẹ́fẹ́ tó ń fẹ́ kọjá, tí kì í sì í pa dà wá.
40 Ẹ wo iye ìgbà tí wọ́n ṣọ̀tẹ̀ sí i ní aginjù, Tí wọ́n sì bà á nínú jẹ́ ní aṣálẹ̀!
41 Léraléra ni wọ́n dán Ọlọ́run wò, Wọ́n sì kó ẹ̀dùn ọkàn bá Ẹni Mímọ́ Ísírẹ́lì.
42 Wọn ò rántí agbára rẹ̀, Lọ́jọ́ tó gbà wọ́n lọ́wọ́ ọ̀tá,
43 Bó ṣe fi àwọn iṣẹ́ àmì rẹ̀ hàn ní Íjíbítì Àti àwọn iṣẹ́ ìyanu rẹ̀ ní agbègbè Sóánì,
44 Àti bó ṣe sọ àwọn ipa odò Náílì di ẹ̀jẹ̀, Tí wọn ò fi lè mu omi àwọn odò wọn.
45 Ó rán ọ̀wọ́ eṣinṣin mùjẹ̀mùjẹ̀ láti jẹ wọ́n run Àti àwọn àkèré láti ba ilẹ̀ wọn jẹ́.
46 Ó fi àwọn ohun ọ̀gbìn wọn fún àwọn ọ̀yánnú eéṣú, Ó sì fi èso iṣẹ́ wọn fún ọ̀wọ́ eéṣú.
47 Ó fi yìnyín pa àjàrà wọn run, Ó sì fi àwọn òkúta yìnyín pa àwọn igi síkámórè wọn.
48 Ó fi yìnyín pa àwọn ẹran akẹ́rù wọn, Ó sì sán ààrá pa àwọn ẹran ọ̀sìn wọn.
49 Ó tú ìbínú rẹ̀ tó ń jó bí iná lé wọn lórí, Ìbínú ńlá àti ìrunú àti wàhálà, Ó rán àwùjọ àwọn áńgẹ́lì láti mú àjálù wá.
50 Ó la ọ̀nà fún ìbínú rẹ̀. Kò dá wọn sí; Ó sì fi wọ́n lé àjàkálẹ̀ àrùn lọ́wọ́.
51 Níkẹyìn, ó pa gbogbo àkọ́bí Íjíbítì, Ìbẹ̀rẹ̀ agbára ìbímọ wọn nínú àwọn àgọ́ Hámù.
52 Lẹ́yìn náà, ó mú àwọn èèyàn rẹ̀ jáde bí agbo ẹran, Ó sì darí wọn bí ọ̀wọ́ ẹran ní aginjù.
53 Ó darí wọn láìséwu, Wọn ò sì bẹ̀rù ohunkóhun; Òkun bo àwọn ọ̀tá wọn mọ́lẹ̀.
54 Ó mú wọn wá sí ìpínlẹ̀ mímọ́ rẹ̀, Agbègbè olókè tí ọwọ́ ọ̀tún rẹ̀ gbà.
55 Ó lé àwọn orílẹ̀-èdè jáde níwájú wọn; Ó fi okùn ìdíwọ̀n pín ogún fún wọn; Ó mú kí àwọn ẹ̀yà Ísírẹ́lì máa gbé inú ilé wọn.
56 Àmọ́ wọn ò yéé pe Ọlọ́run Ẹni Gíga Jù Lọ níjà, wọ́n sì ń ṣọ̀tẹ̀ sí i; Wọn ò fiyè sí àwọn ìránnilétí rẹ̀.
57 Yàtọ̀ síyẹn, wọ́n yíjú pa dà, wọ́n sì di oníbékebèke bí àwọn baba ńlá wọn. Wọ́n dà bí ọrun dídẹ̀ tí kò ṣeé gbára lé.
58 Wọ́n ń fi àwọn ibi gíga wọn mú un bínú ṣáá, Wọ́n sì fi àwọn ère gbígbẹ́ wọn mú kí ìbínú rẹ̀ ru.
59 Ọlọ́run gbọ́, inú sì bí i gidigidi, Torí náà, ó kọ Ísírẹ́lì sílẹ̀ pátápátá.
60 Níkẹyìn, ó pa àgọ́ ìjọsìn Ṣílò tì, Àgọ́ tí ó gbé inú rẹ̀ láàárín àwọn èèyàn.
61 Ó jẹ́ kí àmì agbára rẹ̀ lọ sóko ẹrú; Ó jẹ́ kí ọlá ńlá rẹ̀ bọ́ sọ́wọ́ àwọn ọ̀tá.
62 Ó jẹ́ kí wọ́n fi idà pa àwọn èèyàn rẹ̀, Inú sì bí i gidigidi sí ogún rẹ̀.
63 Iná jó àwọn ọ̀dọ́kùnrin rẹ̀ run, A kò sì kọ orin ìgbéyàwó fún àwọn wúńdíá rẹ̀.
64 Wọ́n fi idà pa àwọn àlùfáà rẹ̀, Àwọn opó wọn ò sì sunkún.
65 Nígbà náà, Jèhófà jí bíi pé láti ojú oorun, Bí akíkanjú ọkùnrin tí wáìnì dá lójú rẹ̀ nígbà tó jí.
66 Ó lé àwọn ọ̀tá rẹ̀ pa dà; Ó mú kí ìtìjú ayérayé bá wọn.
67 Ó kọ àgọ́ Jósẹ́fù sílẹ̀; Kò sì yan ẹ̀yà Éfúrémù.
68 Àmọ́, ó yan ẹ̀yà Júdà, Òkè Síónì, èyí tí ó nífẹ̀ẹ́.
69 Ó mú kí ibi mímọ́ rẹ̀ lè máa wà títí lọ bí ọ̀run, Bí ayé tí ó fìdí rẹ̀ múlẹ̀ títí láé.
70 Ó yan Dáfídì ìránṣẹ́ rẹ̀, Ó sì mú un kúrò nínú ọgbà àgùntàn,
71 Kúrò ní ibi tó ti ń tọ́jú àwọn abo àgùntàn tó ń fọ́mọ lọ́mú; Ó fi í ṣe olùṣọ́ àgùntàn lórí Jékọ́bù, àwọn èèyàn rẹ̀ Àti lórí Ísírẹ́lì, ogún rẹ̀.
72 Ó fi òtítọ́ ọkàn ṣe olùṣọ́ àgùntàn wọn, Ó sì darí wọn lọ́nà tó já fáfá.
Orin Ásáfù. 79 Ọlọ́run, àwọn orílẹ̀-èdè ti ya wọnú ogún rẹ; Wọ́n ti sọ tẹ́ńpìlì mímọ́ rẹ di ẹlẹ́gbin; Wọ́n ti sọ Jerúsálẹ́mù di àwókù.
2 Wọ́n ti fi òkú àwọn ìránṣẹ́ rẹ ṣe oúnjẹ fún àwọn ẹyẹ ojú ọ̀run, Wọ́n sì ti fi ẹran ara àwọn ẹni ìdúróṣinṣin rẹ fún àwọn ẹran inú igbó.
3 Wọ́n ti da ẹ̀jẹ̀ wọn sílẹ̀ bí omi káàkiri Jerúsálẹ́mù, Kò sì sí ẹni tó ṣẹ́ kù tó máa sin wọ́n.
4 A ti di ẹni ẹ̀gàn lójú àwọn aládùúgbò wa; Àwọn tó yí wa ká ń fi wá ṣẹ̀sín, wọ́n sì ń fi wá ṣe yẹ̀yẹ́.
5 Jèhófà, ìgbà wo lo máa bínú dà? Ṣé títí láé ni? Ìgbà wo ni ìbínú ńlá rẹ máa jó bí iná dà?
6 Da ìrunú rẹ sórí àwọn orílẹ̀-èdè tí kò mọ̀ ọ́ Àti sórí àwọn ìjọba tí kì í ké pe orúkọ rẹ.
7 Nítorí wọ́n ti jẹ Jékọ́bù run, Wọ́n sì ti sọ ìlú ìbílẹ̀ rẹ̀ di ahoro.
8 Má ṣe ka ẹ̀ṣẹ̀ àwọn baba ńlá wa sí wa lọ́rùn. Tètè wá ṣàánú wa, Torí wọ́n ti bá wa kanlẹ̀.
9 Ràn wá lọ́wọ́, Ọlọ́run ìgbàlà wa, Nítorí orúkọ rẹ ológo; Gbà wá sílẹ̀, kí o sì dárí àwọn ẹ̀ṣẹ̀ wa jì wá nítorí orúkọ rẹ.
10 Kí nìdí tí àwọn orílẹ̀-èdè á fi sọ pé: “Ọlọ́run wọn dà?” Níṣojú wa, jẹ́ kí àwọn orílẹ̀-èdè mọ̀ pé O ti gbẹ̀san ẹ̀jẹ̀ àwọn ìránṣẹ́ rẹ tí wọ́n ta sílẹ̀.
11 Gbọ́ ìkérora àwọn ẹlẹ́wọ̀n. Fi agbára ńlá rẹ dáàbò bo àwọn tí wọ́n ti dájọ́ ikú fún.
12 San án pa dà fún àwọn aládùúgbò wa ní ìlọ́po méje Nítorí ẹ̀gàn tí wọ́n kó bá ọ, Jèhófà.
13 Nígbà náà, àwa èèyàn rẹ àti agbo ẹran ibi ìjẹko rẹ Yóò máa fi ọpẹ́ fún ọ títí láé; A ó sì máa kéde ìyìn rẹ láti ìran dé ìran.
Sí olùdarí; kí a yí i sí “Òdòdó Lílì.” Ìránnilétí. Ti Ásáfù. Orin. 80 Fetí sílẹ̀, ìwọ Olùṣọ́ Àgùntàn Ísírẹ́lì, Ìwọ tí ò ń darí Jósẹ́fù bí agbo ẹran. Ìwọ tí ò ń jókòó lórí àwọn kérúbù, Máa tàn yanran.
2 Níwájú Éfúrémù àti Bẹ́ńjámínì àti Mánásè, Fi agbára ńlá rẹ hàn; Wá gbà wá là.
3 Ọlọ́run, mú wa bọ̀ sípò; Jẹ́ kí ojú rẹ tàn sí wa lára, kí a lè rí ìgbàlà.
4 Jèhófà Ọlọ́run àwọn ọmọ ogun, ìgbà wo lo máa bínú sí àdúrà àwọn èèyàn rẹ dà?
5 O fi omijé bọ́ wọn bí oúnjẹ, O sì mú kí wọ́n mu omijé tí kò ṣeé díwọ̀n.
6 O jẹ́ kí àwọn aládùúgbò wa máa jà torí kí wọ́n lè borí wa; Àwọn ọ̀tá wa ń fi wá ṣẹ̀sín bó ṣe wù wọ́n.
7 Ọlọ́run àwọn ọmọ ogun, mú wa bọ̀ sípò; Jẹ́ kí ojú rẹ tàn sí wa lára, kí a lè rí ìgbàlà.
8 O mú kí àjàrà kan kúrò ní Íjíbítì. O lé àwọn orílẹ̀-èdè jáde, o sì gbin àjàrà náà.
9 O ro ilẹ̀ fún un, Ó ta gbòǹgbò, ó sì kún ilẹ̀ náà.
10 Òjìji rẹ̀ bo àwọn òkè mọ́lẹ̀, Àwọn ẹ̀ka rẹ̀ sì bo àwọn igi kédárì Ọlọ́run mọ́lẹ̀.
11 Àwọn ẹ̀ka rẹ̀ nà títí dé òkun, Àwọn ẹ̀tun rẹ̀ sì dé Odò.
12 Kí nìdí tí o fi wó ògiri olókùúta ọgbà àjàrà náà lulẹ̀, Tí gbogbo àwọn tó ń kọjá lọ fi ń ká èso rẹ̀?
13 Àwọn ẹlẹ́dẹ̀ igbó ń bà á jẹ́, Àwọn ẹranko inú igbó sì ń jẹ ẹ́.
14 Ọlọ́run àwọn ọmọ ogun, jọ̀wọ́ pa dà. Bojú wolẹ̀ láti ọ̀run, kí o sì rí i! Bójú tó àjàrà yìí,
15 Kùkùté tí ọwọ́ ọ̀tún rẹ gbìn, Kí o sì wo ọmọ tí o sọ di alágbára fún ògo rẹ.
16 Wọ́n ti dáná sun ún, wọ́n sì gé e lulẹ̀. Nígbà tí o bá wọn wí, wọ́n ṣègbé.
17 Kí ọwọ́ rẹ fún ọkùnrin tó wà lọ́wọ́ ọ̀tún rẹ lókun, Kí ọwọ́ rẹ fi okun fún ọmọ èèyàn tí o sọ di alágbára fún ara rẹ.
18 Nígbà náà, a kò ní yí pa dà kúrò lọ́dọ̀ rẹ. Mú kí á máa wà láàyè, kí a lè máa ké pe orúkọ rẹ.
19 Jèhófà Ọlọ́run àwọn ọmọ ogun, mú wa bọ̀ sípò; Jẹ́ kí ojú rẹ tàn sí wa lára, kí a lè rí ìgbàlà.
Sí olùdarí; lórí Gítítì. Ti Ásáfù. 81 Ẹ kígbe ayọ̀ sí Ọlọ́run tó jẹ́ agbára wa. Ẹ kígbe ìṣẹ́gun sí Ọlọ́run Jékọ́bù.
2 Ẹ bẹ̀rẹ̀ orin, ẹ gbé ìlù tanboríìnì, Háàpù tó ń dún dáadáa àti ohun ìkọrin olókùn tín-ín-rín.
3 Ẹ fun ìwo nígbà òṣùpá tuntun, Nígbà òṣùpá àrànmọ́jú, nítorí ọjọ́ àjọyọ̀ wa.
4 Nítorí pé òfin ló jẹ́ fún Ísírẹ́lì, Àṣẹ Ọlọ́run Jékọ́bù.
5 Ó fi í ṣe ìrántí fún Jósẹ́fù Nígbà tí Ó jáde lọ láti dojú kọ ilẹ̀ Íjíbítì. Mo gbọ́ ohùn kan tí mi ò mọ̀, tó sọ pé:
6 “Mo gbé ẹrù kúrò ní èjìká rẹ̀; Mo gba apẹ̀rẹ̀ kúrò lọ́wọ́ rẹ̀.
7 O pè mí nínú wàhálà tó bá ọ, mo sì gbà ọ́ sílẹ̀; Mo dá ọ lóhùn láti ojú ọ̀run tó ń sán ààrá. Mo dán ọ wò níbi omi Mẹ́ríbà. (Sélà)
8 Ẹ gbọ́, ẹ̀yin èèyàn mi, màá ta kò yín. Ìwọ Ísírẹ́lì, ká ní o lè fetí sí mi.
9 Kò ní sí ọlọ́run àjèjì láàárín rẹ, O kò sì ní forí balẹ̀ fún ọlọ́run ilẹ̀ òkèèrè.
10 Èmi, Jèhófà, ni Ọlọ́run rẹ, Ẹni tó mú ọ jáde kúrò ní ilẹ̀ Íjíbítì. La gbogbo ẹnu rẹ, màá sì fi oúnjẹ kún un.
11 Àmọ́ àwọn èèyàn mi ò fetí sí ohùn mi; Ísírẹ́lì kò ṣègbọràn sí mi.
12 Torí náà, mo jẹ́ kí wọ́n máa ṣe ohun tí agídí ọkàn wọn sọ; Wọ́n ń ṣe ohun tí wọ́n rò pé ó tọ́.
13 Ká ní àwọn èèyàn mi lè fetí sí mi, Ká ní Ísírẹ́lì lè rìn ní àwọn ọ̀nà mi!
14 Kíákíá ni mi ò bá ṣẹ́gun àwọn ọ̀tá wọn; Mi ò bá yí ọwọ́ mi pa dà sí àwọn elénìní wọn.
15 Àwọn tó kórìíra Jèhófà yóò ba búrúbúrú níwájú rẹ̀, Ohun tó máa ṣẹlẹ̀ sí wọn yóò sì wà títí láé.
16 Àmọ́ yóò fi àlìkámà tó dára jù lọ bọ́ ọ, Yóò sì fi oyin inú àpáta tẹ́ ọ lọ́rùn.”
Orin Ásáfù. 82 Ọlọ́run dúró sí àyè rẹ̀ nínú àpéjọ ọ̀run; Ó ń ṣe ìdájọ́ ní àárín àwọn ọlọ́run pé:
2 “Títí dìgbà wo ni ẹ ó máa fi àìṣòdodo dá ẹjọ́, Tí ẹ ó sì máa ṣe ojúsàájú àwọn ẹni burúkú? (Sélà)
3 Ẹ gbèjà aláìní àti ọmọ aláìníbaba. Ẹ dá ẹjọ́ ẹni tí ìyà ń jẹ àti òtòṣì bó ṣe tọ́.
4 Ẹ gba aláìní àti tálákà sílẹ̀; Ẹ gbà wọ́n lọ́wọ́ àwọn ẹni burúkú.”
5 Wọn ò mọ̀, kò sì yé wọn; Wọ́n ń rìn kiri nínú òkùnkùn; Gbogbo ìpìlẹ̀ ayé ń mì tìtì.
6 “Mo sọ pé, ‘ọlọ́run ni yín, Gbogbo yín jẹ́ ọmọ Ẹni Gíga Jù Lọ.
7 Àmọ́, ẹ̀yin yóò kú bí àwọn èèyàn ṣe ń kú; Ẹ ó sì ṣubú bí àwọn olórí ṣe ń ṣubú!’”
8 Dìde, Ọlọ́run, ṣe ìdájọ́ ayé, Nítorí gbogbo orílẹ̀-èdè jẹ́ tìrẹ.
Orin. Orin Ásáfù. 83 Ọlọ́run, má ṣe dákẹ́; Má ṣàìsọ̀rọ̀, má sì dúró jẹ́ẹ́, ìwọ Olú Ọ̀run.
2 Wò ó! àwọn ọ̀tá rẹ wà nínú rúkèrúdò; Àwọn tó kórìíra rẹ ń hùwà ìgbéraga.
3 Wọ́n fi ọgbọ́nkọ́gbọ́n gbìmọ̀ pọ̀ nítorí àwọn èèyàn rẹ; Wọ́n sì lẹ̀dí àpò pọ̀ nítorí àwọn àyànfẹ́ rẹ.
4 Wọ́n sọ pé: “Ẹ wá, ẹ jẹ́ kí a pa wọ́n run kí wọ́n má ṣe jẹ́ orílẹ̀-èdè mọ́, Kí a má sì rántí orúkọ Ísírẹ́lì mọ́.”
5 Wọ́n fohùn ṣọ̀kan lórí ohun tí wọ́n máa ṣe; Wọ́n gbìmọ̀ pọ̀ láti bá ọ jà,
6 Àgọ́ Édómù àti ti àwọn ọmọ Íṣímáẹ́lì, Móábù àti àwọn ọmọ Hágárì,
7 Gébálì àti Ámónì àti Ámálékì, Filísíà pẹ̀lú àwọn tó ń gbé ní Tírè.
8 Ásíríà pẹ̀lú ti dara pọ̀ mọ́ wọn; Wọ́n ran àwọn ọmọ Lọ́ọ̀tì lọ́wọ́. (Sélà)
9 Kí o ṣe wọ́n bí o ti ṣe Mídíánì, Bí o ti ṣe Sísérà àti Jábínì ní odò Kíṣónì.
10 Wọ́n pa run ní Ẹ́ń-dórì; Wọ́n di ajílẹ̀ fún ilẹ̀.
11 Ṣe àwọn èèyàn pàtàkì wọn bí Órébù àti Séébù, Kí o sì ṣe àwọn olórí wọn bíi Séébà àti Sálímúnà,
12 Nítorí wọ́n sọ pé: “Ẹ jẹ́ kí a gba ilẹ̀ tí Ọlọ́run ń gbé.”
13 Ìwọ Ọlọ́run mi, ṣe wọ́n bí ẹ̀gún tí afẹ́fẹ́ ń fẹ́ yípo yípo, Bí àgékù pòròpórò tí afẹ́fẹ́ ń fẹ́ kiri.
14 Bí iná tó ń jó igbó Àti bí ọwọ́ iná tó ń jó àwọn òkè,
15 Bẹ́ẹ̀ ni kí o fi ìjì líle rẹ lépa wọn, Kí o sì fi ẹ̀fúùfù rẹ kó jìnnìjìnnì bá wọn.
16 Fi àbùkù bò wọ́n lójú, Kí wọ́n lè máa wá orúkọ rẹ, Jèhófà.
17 Kí ojú tì wọ́n, kí jìnnìjìnnì sì bá wọn títí láé; Kí wọ́n tẹ́, kí wọ́n sì ṣègbé;
18 Kí àwọn èèyàn lè mọ̀ pé ìwọ, ẹni tí orúkọ rẹ̀ ń jẹ́ Jèhófà, Ìwọ nìkan ṣoṣo ni Ẹni Gíga Jù Lọ lórí gbogbo ayé.
Fún olùdarí; lórí Gítítì. Ti àwọn ọmọ Kórà. Orin. 84 Àgọ́ ìjọsìn rẹ títóbi lọ́lá mà dára o, Jèhófà Ọlọ́run àwọn ọmọ ogun!
2 Àárò ń sọ mí, Àní, àárẹ̀ ti mú mi bó ṣe ń wù mí Láti wá sí àwọn àgbàlá Jèhófà. Gbogbo ọkàn àti gbogbo ara mi ni mo fi ń kígbe ayọ̀ sí Ọlọ́run alààyè.
3 Kódà ẹyẹ rí ilé síbẹ̀, Alápàáǹdẹ̀dẹ̀ sì rí ìtẹ́ fún ara rẹ̀, Ibẹ̀ ló ti ń tọ́jú àwọn ọmọ rẹ̀ Nítòsí pẹpẹ rẹ títóbi lọ́lá, Jèhófà Ọlọ́run àwọn ọmọ ogun, Ọba mi àti Ọlọ́run mi!
4 Aláyọ̀ ni àwọn tó ń gbé inú ilé rẹ! Wọ́n ń yìn ọ́ nígbà gbogbo. (Sélà)
5 Aláyọ̀ ni àwọn tó fi ọ́ ṣe agbára wọn, Àwọn tí ọkàn wọn wà ní ọ̀nà tó lọ sí ilé rẹ.
6 Nígbà tí wọ́n gba Àfonífojì Bákà kọjá, Wọ́n sọ ibẹ̀ di ibi ìsun omi; Òjò àkọ́rọ̀ sì fi ìbùkún rin ín.
7 Wọ́n á máa ti inú agbára bọ́ sínú agbára; Kálukú wọn ń wá síwájú Ọlọ́run ní Síónì.
8 Jèhófà Ọlọ́run àwọn ọmọ ogun, gbọ́ àdúrà mi; Fetí sílẹ̀, ìwọ Ọlọ́run Jékọ́bù. (Sélà)
9 Kíyè sí i, ìwọ apata wa àti Ọlọ́run wa, Wo ojú ẹni àmì òróró rẹ.
10 Nítorí ọjọ́ kan nínú àwọn àgbàlá rẹ sàn ju ẹgbẹ̀rún ọjọ́ níbikíbi! Mo yàn láti máa dúró níbi àbáwọlé ilé Ọlọ́run mi Dípò kí n máa gbé inú àgọ́ àwọn èèyàn burúkú.
11 Nítorí Jèhófà Ọlọ́run jẹ́ oòrùn àti apata; Ó ń ṣojú rere síni, ó sì ń fúnni ní ògo. Jèhófà kò ní fawọ́ ohun rere sẹ́yìn Lọ́dọ̀ àwọn tó ń rìn nínú ìwà títọ́.
12 Jèhófà Ọlọ́run àwọn ọmọ ogun, Aláyọ̀ ni ẹni tó gbẹ́kẹ̀ lé ọ.
Fún olùdarí. Ti àwọn ọmọ Kórà. Orin. 85 Jèhófà, o ti ṣojú rere sí ilẹ̀ rẹ; O mú àwọn tí wọ́n kó lẹ́rú lára Jékọ́bù pa dà wá.
2 O ti gbójú fo àṣìṣe àwọn èèyàn rẹ; O dárí gbogbo ẹ̀ṣẹ̀ wọn jì wọ́n. (Sélà)
3 O fawọ́ gbogbo ìbínú rẹ tó ń jó bí iná sẹ́yìn; O yí pa dà kúrò nínú ìbínú gbígbóná rẹ.
4 Mú wa bọ̀ sípò, Ọlọ́run ìgbàlà wa, Kí o má sì bínú sí wa mọ́.
5 Ṣé títí láé ni wàá máa bínú sí wa ni? Ṣé wàá jẹ́ kí ìbínú rẹ máa lọ láti ìran dé ìran ni?
6 Ṣé o ò ní mú wa sọ jí ni, Kí àwọn èèyàn rẹ lè máa yọ̀ nínú rẹ?
7 Fi ìfẹ́ rẹ tí kì í yẹ̀ hàn sí wa, Jèhófà, Kí o sì fún wa ní ìgbàlà rẹ.
8 Màá fetí sí ohun tí Jèhófà Ọlọ́run tòótọ́ sọ, Nítorí ó máa sọ̀rọ̀ àlàáfíà fún àwọn èèyàn rẹ̀, àwọn ẹni ìdúróṣinṣin rẹ̀, Àmọ́ kí wọ́n má ṣe pa dà máa dá ara wọn lójú jù.
9 Ó dájú pé ìgbàlà rẹ̀ wà nítòsí àwọn tó bẹ̀rù rẹ̀, Kí ògo rẹ̀ lè máa gbé ní ilẹ̀ wa.
10 Ìfẹ́ tí kì í yẹ̀ àti òtítọ́ yóò pàdé ara wọn; Òdodo àti àlàáfíà yóò fi ẹnu ko ara wọn lẹ́nu.
11 Òtítọ́ yóò rú jáde látinú ilẹ̀, Òdodo yóò sì bojú wolẹ̀ láti ọ̀run.
12 Bẹ́ẹ̀ ni, Jèhófà yóò pèsè ohun rere, Ilẹ̀ wa yóò sì máa mú èso jáde.
13 Òdodo yóò máa rìn níwájú rẹ̀, Yóò sì la ọ̀nà fún ìṣísẹ̀ rẹ̀.
Àdúrà Dáfídì. 86 Fetí sílẹ̀, Jèhófà, kí o sì dá mi lóhùn, Nítorí pé ìyà ń jẹ mí, mo sì jẹ́ aláìní.
2 Ṣọ́ ẹ̀mí mi, torí pé adúróṣinṣin ni mí. Gba ìránṣẹ́ rẹ tó gbẹ́kẹ̀ lé ọ là, Nítorí ìwọ ni Ọlọ́run mi.
3 Ṣojú rere sí mi, Jèhófà, Nítorí ìwọ ni mò ń ké pè láti àárọ̀ ṣúlẹ̀.
4 Mú kí ìránṣẹ́ rẹ máa yọ̀, Nítorí ọ̀dọ̀ rẹ ni mo yíjú sí, Jèhófà.
5 Nítorí pé ẹni rere ni ọ́, Jèhófà, o sì ṣe tán láti dárí jini; Ìfẹ́ tí kì í yẹ̀ tí o ní sí gbogbo àwọn tó ń ké pè ọ́ pọ̀ gidigidi.
6 Jèhófà, gbọ́ àdúrà mi; Sì fetí sí ẹ̀bẹ̀ mi fún ìrànlọ́wọ́.
7 Mo ké pè ọ́ ní ọjọ́ wàhálà mi, Torí mo mọ̀ pé wàá dá mi lóhùn.
8 Jèhófà, kò sí èyí tó dà bí rẹ nínú àwọn ọlọ́run, Kò sí iṣẹ́ kankan tó dà bíi tìrẹ.
9 Gbogbo àwọn orílẹ̀-èdè tí o dá Yóò wá forí balẹ̀ níwájú rẹ, Jèhófà, Wọn yóò sì fi ògo fún orúkọ rẹ.
10 Nítorí ẹni ńlá ni ọ́, o sì ń ṣe àwọn ohun àgbàyanu; Ìwọ ni Ọlọ́run, ìwọ nìkan ṣoṣo.
11 Jèhófà, kọ́ mi ní ọ̀nà rẹ. Èmi yóò máa rìn nínú òtítọ́ rẹ. Fún mi ní ọkàn tó pa pọ̀ kí n lè máa bẹ̀rù orúkọ rẹ.
12 Mo fi gbogbo ọkàn mi yìn ọ́, Jèhófà Ọlọ́run mi, Màá sì máa yin orúkọ rẹ lógo títí láé,
13 Nítorí ìfẹ́ tí kì í yẹ̀ tí o ní sí mi pọ̀, O sì ti gba ẹ̀mí mi lọ́wọ́ Isà Òkú.
14 Ọlọ́run, àwọn agbéraga dìde sí mi; Àwùjọ ìkà ẹ̀dá ń wá ọ̀nà láti gba ẹ̀mí mi, Wọn ò sì kà ọ́ sí.
15 Àmọ́ ní tìrẹ, Jèhófà, o jẹ́ Ọlọ́run aláàánú, tó ń gba tẹni rò, Tí kì í tètè bínú, tí ìfẹ́ rẹ̀ tí kì í yẹ̀ àti òdodo rẹ̀ sì pọ̀ gidigidi.
16 Yíjú sí mi, kí o sì ṣojú rere sí mi. Fún ìránṣẹ́ rẹ ní agbára, Kí o sì gba ọmọ ẹrúbìnrin rẹ là.
17 Fún mi ní àmì oore rẹ, Kí àwọn tó kórìíra mi lè rí i, kí ojú sì tì wọ́n. Nítorí ìwọ Jèhófà ni olùrànlọ́wọ́ mi àti olùtùnú mi.
Ti àwọn ọmọ Kórà. Orin atunilára. Orin. 87 Ìpìlẹ̀ ìlú rẹ̀ wà lórí àwọn òkè mímọ́.
2 Jèhófà nífẹ̀ẹ́ àwọn ẹnubodè Síónì Ju gbogbo àwọn àgọ́ Jékọ́bù lọ.
3 Àwọn ohun ológo ni wọ́n ń sọ nípa rẹ, ìwọ ìlú Ọlọ́run tòótọ́. (Sélà)
4 Màá ka Ráhábù àti Bábílónì mọ́ àwọn tó mọ̀ mí; Filísíà àti Tírè nìyí, pẹ̀lú Kúṣì. Àwọn èèyàn á sọ pé: “Ẹni yìí ni a bí níbẹ̀.”
5 Wọ́n á sọ nípa Síónì pé: “Inú rẹ̀ ni a ti bí wọn lẹ́nì kọ̀ọ̀kan.” Ẹni Gíga Jù Lọ yóò sì fìdí rẹ̀ múlẹ̀ ṣinṣin.
6 Jèhófà yóò kéde nígbà tó bá ń ṣe àkọsílẹ̀ àwọn èèyàn náà pé: “Ẹni yìí ni a bí níbẹ̀.” (Sélà)
7 Àwọn akọrin àti àwọn tó ń jó ijó àjóyípo á sọ pé: “Gbogbo ìsun omi mi wà nínú rẹ.”
Orin. Orin àwọn ọmọ Kórà. Sí olùdarí; lọ́nà ti Máhálátì, kí a kọ ọ́ ní àkọgbà. Másíkílì ti Hémánì tó jẹ́ Ẹ́síráhì. 88 Jèhófà, Ọlọ́run ìgbàlà mi, Mò ń ké ní ọ̀sán, Mo sì ń wá síwájú rẹ ní òru.
2 Jẹ́ kí àdúrà mi wá síwájú rẹ, Fetí sí igbe mi fún ìrànlọ́wọ́.
3 Nítorí pé wàhálà ti kún ọkàn mi, Ẹ̀mí mi sì ti dé ẹnu Isà Òkú.
4 Wọ́n ti kà mí mọ́ àwọn tó ń lọ sínú kòtò; Mo ti di ẹni tí kò lè ṣe nǹkan kan,
5 Tí wọ́n fi sílẹ̀ láàárín àwọn òkú, Bí ẹni tí wọ́n pa, tó dùbúlẹ̀ sínú sàréè, Ẹni tí o kò rántí mọ́, Tí kò sì sí lábẹ́ àbójútó rẹ mọ́.
6 O ti fi mí sínú kòtò tó jìn jù lọ, Ní ibi tó ṣókùnkùn, nínú ọ̀gbun ńlá tí kò nísàlẹ̀.
7 Ìrunú rẹ pọ̀ lórí mi, O sì fi ìgbì rẹ tó ń pariwo bò mí mọ́lẹ̀. (Sélà)
8 O ti lé àwọn ojúlùmọ̀ mi jìnnà réré sí mi; O ti sọ mí di ohun ìríra sí wọn. Mo ti kó sí pańpẹ́, mi ò sì lè jáde.
9 Ojú mi ti di bàìbàì nítorí ìyà tó ń jẹ mí. Mo ké pè ọ́, Jèhófà, láti àárọ̀ ṣúlẹ̀; Ìwọ ni mo tẹ́wọ́ àdúrà sí.
10 Ṣé àwọn òkú lo máa ṣe iṣẹ́ àgbàyanu hàn? Ṣé àwọn tí ikú ti pa lè dìde wá yìn ọ́? (Sélà)
11 Ṣé a lè kéde ìfẹ́ rẹ tí kì í yẹ̀ nínú sàréè Tàbí òtítọ́ rẹ ní ibi ìparun?
12 Ṣé a lè mọ àwọn iṣẹ́ àgbàyanu rẹ nínú òkùnkùn Tàbí òdodo rẹ ní ilẹ̀ àwọn ẹni ìgbàgbé?
13 Síbẹ̀, Jèhófà, mò ń ké pè ọ́ fún ìrànlọ́wọ́, Àràárọ̀ ni àdúrà mi ń wá síwájú rẹ.
14 Jèhófà, kí ló dé tí o fi kọ̀ mí sílẹ̀? Kí ló dé tí o fi gbé ojú rẹ pa mọ́ fún mi?
15 Láti ìgbà èwe mi Ni ìyà ti ń jẹ mí, mo sì ti fẹ́rẹ̀ẹ́ kú; Àwọn àjálù tí o jẹ́ kó dé bá mi ti jẹ́ kí n kú sára.
16 Ìbínú rẹ tó ń jó bí iná bò mí mọ́lẹ̀; Jìnnìjìnnì láti ọ̀dọ̀ rẹ ti pa mí tán.
17 Wọ́n yí mi ká bí omi láti àárọ̀ ṣúlẹ̀; Wọ́n gba ibi gbogbo yọ sí mi, wọ́n sì ká mi mọ́.
18 O ti lé àwọn ọ̀rẹ́ mi àti àwọn alábàákẹ́gbẹ́ mi jìnnà réré sí mi; Òkùnkùn ti di alábàákẹ́gbẹ́ mi.
Másíkílì. Ti Étánì tó jẹ́ Ẹ́síráhì. 89 Títí ayé ni èmi yóò máa kọ orin nípa bí Jèhófà ṣe ń fi ìfẹ́ tí kì í yẹ̀ hàn. Màá fi ẹnu mi sọ nípa òtítọ́ rẹ̀ fún gbogbo ìran.
2 Nítorí mo sọ pé: “Ìfẹ́ rẹ tí kì í yẹ̀ yóò dúró títí láé, O ti mú kí òtítọ́ rẹ fìdí múlẹ̀ ṣinṣin ní ọ̀run.”
3 “Mo ti bá àyànfẹ́ mi dá májẹ̀mú; Mo ti búra fún Dáfídì ìránṣẹ́ mi pé:
4 ‘Màá fìdí ọmọ rẹ múlẹ̀ títí láé, Màá gbé ìtẹ́ rẹ ró, á sì wà láti ìran dé ìran.’” (Sélà)
5 Àwọn ọ̀run ń yin àwọn iṣẹ́ àgbàyanu rẹ, Jèhófà, Àní, wọ́n ń yin òtítọ́ rẹ nínú ìjọ àwọn ẹni mímọ́.
6 Ta ló wà ní ọ̀run tí a lè fi wé Jèhófà? Èwo nínú àwọn ọmọ Ọlọ́run ló dà bíi Jèhófà?
7 Ọlọ́run yẹ lẹ́ni tí à ń bẹ̀rù nínú ìgbìmọ̀ àwọn ẹni mímọ́; Ó jẹ́ atóbilọ́lá àti ẹni tí ẹ̀rù rẹ̀ ń bani lójú gbogbo àwọn tó yí i ká.
8 Jèhófà Ọlọ́run àwọn ọmọ ogun, Ta ló lágbára bí rẹ, ìwọ Jáà? Òtítọ́ rẹ yí ọ ká.
9 Ò ń ṣàkóso ìrugùdù òkun; Nígbà tí ìgbì rẹ̀ ru sókè, o mú kí ó pa rọ́rọ́.
10 O ti ṣẹ́gun Ráhábù pátápátá bí ẹni tí wọ́n pa. O ti fi apá rẹ tó lágbára tú àwọn ọ̀tá rẹ ká.
11 Tìrẹ ni ọ̀run, tìrẹ sì ni ayé; Ilẹ̀ tó ń méso jáde àti ohun tó kún inú rẹ̀, ìwọ lo fìdí wọn múlẹ̀.
12 Ìwọ lo dá àríwá àti gúúsù; Òkè Tábórì àti Hámónì ń fi ìdùnnú yin orúkọ rẹ.
13 Apá rẹ lágbára; Ọwọ́ rẹ lókun, Ọwọ́ ọ̀tún rẹ sì ga sókè.
14 Òdodo àti ìdájọ́ òdodo ni ìpìlẹ̀ ìtẹ́ rẹ; Ìfẹ́ tí kì í yẹ̀ àti òtítọ́ dúró níwájú rẹ.
15 Aláyọ̀ ni àwọn tó ń fi ìdùnnú yìn ọ́. Jèhófà, inú ìmọ́lẹ̀ ojú rẹ ni wọ́n ti ń rìn.
16 Orúkọ rẹ ń mú inú wọn dùn láti àárọ̀ ṣúlẹ̀, A sì gbé wọn ga nínú òdodo rẹ.
17 Nítorí ìwọ ni ògo agbára wọn, A sì gbé agbára wa ga torí pé o tẹ́wọ́ gbà wá.
18 Apata wa jẹ́ ti Jèhófà, Ọba wa sì jẹ́ ti Ẹni Mímọ́ Ísírẹ́lì.
19 Ní àkókò yẹn, o bá àwọn ẹni ìdúróṣinṣin rẹ sọ̀rọ̀ nínú ìran, o ní: “Mo ti fún alágbára ní okun, Mo sì ti gbé àyànfẹ́ ga láàárín àwọn èèyàn.
20 Mo ti rí Dáfídì ìránṣẹ́ mi; Mo ti fi òróró mímọ́ mi yàn án.
21 Ọwọ́ mi yóò tì í lẹ́yìn, Apá mi yóò sì fún un lókun.
22 Ọ̀tá kankan kò ní gba ìṣákọ́lẹ̀ lọ́wọ́ rẹ̀, Aláìṣòdodo kankan kò sì ní fìyà jẹ ẹ́.
23 Màá fọ́ àwọn ọ̀tá rẹ̀ sí wẹ́wẹ́ níwájú rẹ̀, Màá sì ṣá àwọn tó kórìíra rẹ̀ balẹ̀.
24 Òtítọ́ mi àti ìfẹ́ mi tí kì í yẹ̀ wà pẹ̀lú rẹ̀, A ó sì gbé agbára rẹ̀ ga nítorí orúkọ mi.
25 Màá fi òkun sábẹ́ ọwọ́ rẹ̀, Màá sì fi àwọn odò sábẹ́ ọwọ́ ọ̀tún rẹ̀.
26 Yóò ké pè mí pé: ‘Ìwọ ni Bàbá mi, Ọlọ́run mi àti Àpáta ìgbàlà mi.’
27 Èmi yóò fi í ṣe àkọ́bí, Ẹni tó ga jù lọ nínú àwọn ọba ayé.
28 Èmi yóò máa fi ìfẹ́ mi tí kì í yẹ̀ hàn sí i títí láé, Májẹ̀mú tí mo bá a dá kò sì ní yẹ̀ láé.
29 Màá fìdí àwọn ọmọ rẹ̀ múlẹ̀ títí láé, Màá sì mú kí ìtẹ́ rẹ̀ wà títí lọ bí ọ̀run.
30 Tí àwọn ọmọ rẹ̀ bá pa òfin mi tì, Tí wọn ò sì tẹ̀ lé àwọn àṣẹ mi,
31 Tí wọ́n bá rú òfin mi, Tí wọn ò sì pa àwọn àṣẹ mi mọ́,
32 Nígbà náà, màá fi ọ̀pá nà wọ́n nítorí àìgbọ́ràn wọn, Màá sì fi ẹgba nà wọ́n nítorí ẹ̀ṣẹ̀ wọn.
33 Àmọ́ mi ò ní mú ìfẹ́ mi tí kì í yẹ̀ kúrò lórí rẹ̀ láé, Mi ò sì ní ṣàì mú ìlérí mi ṣẹ.
34 Mi ò ní da májẹ̀mú mi, Mi ò sì ní yí ohun tí ẹnu mi ti sọ pa dà.
35 Mo ti búra nínú ìjẹ́mímọ́ mi, lẹ́ẹ̀kan láìtún ṣe é mọ́; Mi ò ní parọ́ fún Dáfídì.
36 Àwọn ọmọ rẹ̀ yóò wà títí láé; Ìtẹ́ rẹ̀ yóò wà títí lọ bí oòrùn níwájú mi.
37 Yóò fìdí múlẹ̀ títí láé bí òṣùpá Bí ẹlẹ́rìí tó ṣeé gbára lé ní ojú ọ̀run.” (Sélà)
38 Àmọ́ ìwọ fúnra rẹ ti tá a nù, o sì ti kọ̀ ọ́ sílẹ̀; O ti bínú gidigidi sí ẹni àmì òróró rẹ.
39 O ti pa májẹ̀mú rẹ tì, èyí tí o bá ìránṣẹ́ rẹ dá; O ti sọ adé rẹ̀ di aláìmọ́ bí o ṣe jù ú sílẹ̀.
40 O ti wó gbogbo àwọn ògiri olókùúta rẹ̀ lulẹ̀; O ti sọ àwọn ibi olódi rẹ̀ di àwókù.
41 Gbogbo àwọn tó kọjá ló kó ẹrù rẹ̀ lọ; Ó ti di ẹni ẹ̀gàn lọ́dọ̀ àwọn aládùúgbò rẹ̀.
42 O ti mú kí àwọn elénìní rẹ̀ borí; O ti mú kí gbogbo àwọn ọ̀tá rẹ̀ máa yọ̀.
43 Bákan náà, o ò jẹ́ kí idà rẹ̀ wúlò, O ò sì jẹ́ kó rọ́wọ́ mú lójú ogun.
44 O ti mú kí ọlá ńlá rẹ̀ pa rẹ́, O sì ti wó ìtẹ́ rẹ̀ mọ́lẹ̀.
45 O ti gé ìgbà ọ̀dọ́ rẹ̀ kúrú; O ti fi ìtìjú wọ̀ ọ́ láṣọ. (Sélà)
46 Jèhófà, ìgbà wo lo máa fi ara rẹ pa mọ́ dà? Ṣé títí láé ni? Ṣé ìbínú ńlá rẹ yóò máa jó lọ bí iná ni?
47 Rántí bí ọjọ́ ayé mi ṣe kúrú tó! Ṣé lásán lo dá gbogbo èèyàn ni?
48 Ta ló wà láàyè tí kò ní kú? Ṣé ó lè gba ara rẹ̀ lọ́wọ́ agbára Isà Òkú ni? (Sélà)
49 Jèhófà, ibo ni ìfẹ́ rẹ tí kì í yẹ̀ ti ìgbà àtijọ́ wà, Èyí tí o búra nípa rẹ̀ fún Dáfídì nínú òtítọ́ rẹ?
50 Jèhófà, rántí ẹ̀gàn tí wọ́n kó bá ìránṣẹ́ rẹ; Bí mo ṣe fara da ẹ̀gàn gbogbo èèyàn;
51 Jèhófà, rántí bí àwọn ọ̀tá rẹ ṣé ń sọ̀kò ọ̀rọ̀; Bí wọ́n ṣe pẹ̀gàn gbogbo ìṣísẹ̀ ẹni àmì òróró rẹ.
52 Ìyìn ni fún Jèhófà títí láé. Àmín àti Àmín.
91 Ẹni tó bá ń gbé ibi ìkọ̀kọ̀ Ẹni Gíga Jù Lọ Yóò máa gbé lábẹ́ òjìji Olódùmarè.
2 Màá sọ fún Jèhófà pé: “Ìwọ ni ibi ààbò mi àti odi ààbò mi, Ọlọ́run mi tí mo gbẹ́kẹ̀ lé.”
3 Nítorí yóò gbà ọ́ lọ́wọ́ pańpẹ́ pẹyẹpẹyẹ, Lọ́wọ́ àjàkálẹ̀ àrùn tó ń pani run.
4 Yóò fi àwọn ìyẹ́ tó fi ń fò bò ọ́, Wàá sì fi abẹ́ ìyẹ́ apá rẹ̀ ṣe ibi ààbò. Òtítọ́ rẹ̀ yóò jẹ́ apata ńlá àti odi ààbò.
5 O ò ní bẹ̀rù àwọn ohun tó ń kó jìnnìjìnnì báni ní òru Tàbí ọfà tó ń fò ní ọ̀sán
6 Tàbí àjàkálẹ̀ àrùn tó ń yọ́ kẹ́lẹ́ nínú òkùnkùn Tàbí ìparun tó ń ṣọṣẹ́ ní ọ̀sán gangan.
7 Ẹgbẹ̀rún yóò ṣubú ní ẹ̀gbẹ́ rẹ Àti ẹgbẹ̀rún mẹ́wàá ní ọwọ́ ọ̀tún rẹ, Àmọ́ kò ní sún mọ́ ọ.
8 Ojú rẹ nìkan ni wàá fi rí i Bí o ṣe ń wo ìyà àwọn ẹni burúkú.
9 Nítorí o sọ pé: “Jèhófà ni ibi ààbò mi,” O ti fi Ẹni Gíga Jù Lọ ṣe ibùgbé rẹ;
10 Àjálù kankan kò ní bá ọ, Àjàkálẹ̀ àrùn kankan kò sì ní sún mọ́ àgọ́ rẹ.
11 Torí ó máa pàṣẹ fún àwọn áńgẹ́lì rẹ̀ nítorí rẹ, Láti máa ṣọ́ ọ ní gbogbo ọ̀nà rẹ.
12 Wọ́n á fi ọwọ́ wọn gbé ọ, Kí o má bàa fi ẹsẹ̀ rẹ gbá òkúta.
13 Wàá rìn kọjá lórí ọmọ kìnnìún àti ṣèbé; Wàá tẹ kìnnìún onígọ̀gọ̀ àti ejò ńlá mọ́lẹ̀.
14 Ọlọ́run sọ pé: “Nítorí ó nífẹ̀ẹ́ mi, màá gbà á sílẹ̀. Màá dáàbò bò ó torí pé ó mọ orúkọ mi.
15 Yóò ké pè mí, màá sì dá a lóhùn. Màá dúró tì í nígbà wàhálà. Màá gbà á sílẹ̀, màá sì ṣe é lógo.
16 Màá fi ẹ̀mí gígùn tẹ́ ẹ lọ́rùn, Màá sì jẹ́ kó rí àwọn iṣẹ́ ìgbàlà mi.”
Orin atunilára. Orin ọjọ́ Sábáàtì. 92 Ó dára láti máa fi ọpẹ́ fún Jèhófà Àti láti máa fi orin yin orúkọ rẹ, ìwọ Ẹni Gíga Jù Lọ,
2 Láti máa kéde ìfẹ́ rẹ tí kì í yẹ̀ ní àárọ̀ Àti òtítọ́ rẹ ní òru,
3 Pẹ̀lú ohun ìkọrin olókùn tín-ín-rín mẹ́wàá àti gòjé, Nípasẹ̀ háàpù tó ń dún dáadáa.
4 Jèhófà, ò ń mú inú mi dùn, nítorí àwọn ohun tí ò ń ṣe; Mò ń kígbe ayọ̀ nítorí àwọn iṣẹ́ ọwọ́ rẹ.
5 Àwọn iṣẹ́ rẹ mà tóbi o, Jèhófà! Èrò rẹ jinlẹ̀ gidigidi!
6 Kò sí aláìnírònú tó lè mọ̀ wọ́n; Kò sì sí òmùgọ̀ tó lè lóye èyí:
7 Nígbà tí àwọn ẹni burúkú bá rú jáde bíi koríko Tí gbogbo àwọn aṣebi sì gbilẹ̀, Kí wọ́n lè pa run títí láé ni.
8 Àmọ́, ẹni gíga ni ọ́ títí láé, Jèhófà.
9 Wo ìṣubú àwọn ọ̀tá rẹ, Jèhófà, Wo bí àwọn ọ̀tá rẹ ṣe máa ṣègbé; Gbogbo àwọn aṣebi yóò tú ká.
10 Àmọ́ wàá mú kí agbára mi pọ̀ sí i bíi ti akọ màlúù igbó; Màá fi òróró dáradára para.
11 Ojú mi á rí ìṣubú àwọn ọ̀tá mi; Etí mi á gbọ́ nípa ìṣubú àwọn aṣebi tó ń bá mi jà.
12 Àmọ́ olódodo máa gbilẹ̀ bí igi ọ̀pẹ Wọ́n á sì tóbi bí igi kédárì ní Lẹ́bánónì.
13 Ilé Jèhófà ni a gbìn wọ́n sí; Wọ́n ń gbilẹ̀ ní àwọn àgbàlá Ọlọ́run wa.
14 Kódà nígbà arúgbó wọn, wọ́n á máa lókun; Wọ́n á ṣì máa ta kébé, ara wọn á sì máa dán,
15 Láti máa kéde pé adúróṣinṣin ni Jèhófà. Òun ni Àpáta mi, ẹni tí kò sí àìṣòdodo nínú rẹ̀.
93 Jèhófà ti di Ọba! Ó gbé ọlá ńlá wọ̀ bí aṣọ; Jèhófà gbé agbára wọ̀; Ó fi di ara rẹ̀ bí àmùrè. Ayé fìdí múlẹ̀ gbọn-in; Kò ṣeé ṣí nípò.
2 Tipẹ́tipẹ́ ni ìtẹ́ rẹ ti fìdí múlẹ̀ gbọn-in; O ti wà láti ayébáyé.
3 Àwọn odò ru sókè, Jèhófà, Àwọn odò ru sókè, wọ́n sì pariwo; Àwọn odò ń ru sókè, wọ́n ń ru gùdù.
4 Jèhófà jẹ́ ọlọ́lá ńlá ní ibi gíga, Lórí ìró omi púpọ̀, Agbára rẹ̀ ju ti ìgbì òkun tó ń ru gùdù lọ.
5 Àwọn ìránnilétí rẹ ṣeé gbẹ́kẹ̀ lé pátápátá. Jèhófà, ìjẹ́mímọ́ ni ọ̀ṣọ́ ilé rẹ títí láé.
94 Jèhófà, Ọlọ́run ẹ̀san, Ìwọ Ọlọ́run ẹ̀san, máa tàn yanran!
2 Dìde, ìwọ Onídàájọ́ ayé. San àwọn agbéraga ní ẹ̀san tó yẹ wọ́n.
3 Ìgbà wo, Jèhófà, Ìgbà wo ni àwọn ẹni burúkú ò ní yọ̀ mọ́?
4 Wọ́n ń sọ̀rọ̀ yàùyàù, wọ́n sì ń sọ̀rọ̀ ìgbéraga; Gbogbo àwọn aṣebi ń fọ́nnu nípa ara wọn.
5 Jèhófà, wọ́n tẹ àwọn èèyàn rẹ mọ́lẹ̀, Wọ́n sì ń fìyà jẹ ogún rẹ.
6 Wọ́n pa opó àti àjèjì, Wọ́n sì pa àwọn ọmọ aláìníbaba.
7 Wọ́n ń sọ pé: “Jáà kò rí i; Ọlọ́run Jékọ́bù kò kíyè sí i.”
8 Ẹ jẹ́ kó yé yín, ẹ̀yin aláìnírònú; Ẹ̀yin òmùgọ̀, ìgbà wo lẹ máa ní ìjìnlẹ̀ òye?
9 Ẹni tó dá etí, ṣé kò lè gbọ́ràn ni? Ẹni tó dá ojú, ṣé kò lè ríran ni?
10 Ẹni tó ń tọ́ àwọn orílẹ̀-èdè sọ́nà, ṣé kò lè báni wí ni? Òun ló ń fún àwọn èèyàn ní ìmọ̀!
11 Jèhófà mọ èrò àwọn èèyàn, Ó mọ̀ pé èémí lásán ni wọ́n.
12 Aláyọ̀ ni ẹni tí o tọ́ sọ́nà, Jáà, Ẹni tí o kọ́ ní òfin rẹ,
13 Kí o lè fún un ní ìsinmi ní ọjọ́ àjálù, Títí a ó fi gbẹ́ kòtò fún ẹni burúkú.
14 Nítorí Jèhófà ò ní pa àwọn èèyàn rẹ̀ tì, Kò sì ní fi ogún rẹ̀ sílẹ̀.
15 A ó tún pa dà máa ṣe ìdájọ́ lọ́nà òdodo, Gbogbo àwọn tí ọkàn wọn dúró ṣinṣin yóò sì máa tẹ̀ lé e.
16 Ta ló máa bá mi dìde sí ẹni burúkú? Ta ló máa gbèjà mi níwájú àwọn aṣebi?
17 Tí kì í bá ṣe ti Jèhófà tó ràn mí lọ́wọ́, Ká tó ṣẹ́jú pẹ́ ni ǹ bá ti ṣègbé.
18 Nígbà tí mo sọ pé: “Ẹsẹ̀ mi ń yọ̀,” Jèhófà, ìfẹ́ rẹ tí kì í yẹ̀ ló ń gbé mi ró.
19 Nígbà tí àníyàn bò mí mọ́lẹ̀, O tù mí nínú, o sì tù mí lára.
20 Ṣé ìtẹ́ ìwà ìbàjẹ́ lè ní nǹkan ṣe pẹ̀lú rẹ Nígbà tó ń fi òfin bojú láti dáná ìjàngbọ̀n?
21 Wọ́n ń ṣe àtakò tó lágbára sí olódodo, Wọ́n sì ń dájọ́ ikú fún aláìṣẹ̀.
22 Àmọ́ Jèhófà máa di ibi ààbò fún mi, Ọlọ́run mi ni àpáta ààbò mi.
23 Yóò mú kí iṣẹ́ ibi wọn dà lé wọn lórí. Yóò fi iṣẹ́ ibi wọn pa wọ́n run. Jèhófà Ọlọ́run wa yóò pa wọ́n run.
96 Ẹ kọ orin tuntun sí Jèhófà. Ẹ kọrin sí Jèhófà, gbogbo ayé!
2 Ẹ kọrin sí Jèhófà; ẹ yin orúkọ rẹ̀. Ẹ máa kéde ìhìn rere ìgbàlà rẹ̀ láti ọjọ́ dé ọjọ́.
3 Ẹ máa kéde ògo rẹ̀ láàárín àwọn orílẹ̀-èdè, Àwọn iṣẹ́ àgbàyanu rẹ̀ láàárín gbogbo àwọn èèyàn.
4 Jèhófà tóbi, òun sì ni ìyìn yẹ jù lọ. Ó yẹ lẹ́ni tí à ń bẹ̀rù ju gbogbo ọlọ́run yòókù lọ.
5 Gbogbo ọlọ́run àwọn èèyàn jẹ́ ọlọ́run asán, Àmọ́ Jèhófà ló dá ọ̀run.
6 Ògo àti ọlá ńlá wà pẹ̀lú rẹ̀; Agbára àti ẹwà wà ní ibi mímọ́ rẹ̀.
7 Ẹ fún Jèhófà ní ohun tí ó tọ́ sí i, ẹ̀yin ìdílé gbogbo ayé, Ẹ fún Jèhófà ní ohun tí ó tọ́ sí i nítorí ògo àti agbára rẹ̀.
8 Ẹ fún Jèhófà ní ògo tí ó yẹ orúkọ rẹ̀; Ẹ mú ẹ̀bùn dání wá sínú àwọn àgbàlá rẹ̀.
9 Ẹ forí balẹ̀ fún Jèhófà nínú aṣọ ọ̀ṣọ́ mímọ́; Kí jìnnìjìnnì bá yín níwájú rẹ̀, gbogbo ayé!
10 Ẹ kéde láàárín àwọn orílẹ̀-èdè pé: “Jèhófà ti di Ọba! Ayé fìdí múlẹ̀ gbọn-in gbọn-in, kò ṣeé ṣí nípò. Òun yóò dá ẹjọ́ àwọn èèyàn lọ́nà tí ó tọ́.”
11 Kí ọ̀run yọ̀, kí inú ayé sì dùn; Kí òkun àti gbogbo ohun tó wà nínú rẹ̀ dún bí ààrá;
12 Kí àwọn pápá àti gbogbo ohun tó wà lórí wọn máa dunnú. Ní àkókò kan náà, kí gbogbo igi igbó kígbe ayọ̀
13 Níwájú Jèhófà, nítorí ó ń bọ̀, Ó ń bọ̀ wá ṣe ìdájọ́ ayé. Yóò fi òdodo ṣe ìdájọ́ ilẹ̀ ayé tí à ń gbé, Yóò sì fi òtítọ́ ṣe ìdájọ́ àwọn èèyàn.
97 Jèhófà ti di Ọba! Kí inú ayé máa dùn. Kí ọ̀pọ̀ erékùṣù máa yọ̀.
2 Ìkùukùu àti ìṣúdùdù tó kàmàmà yí i ká; Òtítọ́ àti ìdájọ́ òdodo ni ìpìlẹ̀ ìtẹ́ rẹ̀.
3 Iná ń lọ níwájú rẹ̀, Ó sì ń jó àwọn ọ̀tá rẹ̀ run yí ká.
4 Mànàmáná rẹ̀ mú kí ilẹ̀ mọ́lẹ̀ kedere; Ayé rí i, ó sì ń gbọ̀n.
5 Àwọn òkè yọ́ bí ìda níwájú Jèhófà, Níwájú Olúwa gbogbo ayé.
6 Ọ̀run ń kéde òdodo rẹ̀, Gbogbo èèyàn sì ń rí ògo rẹ̀.
7 Kí ojú ti gbogbo àwọn tó ń sin ère gbígbẹ́, Àwọn tó ń fi àwọn ọlọ́run asán wọn yangàn. Ẹ forí balẹ̀ fún un, gbogbo ẹ̀yin ọlọ́run.
8 Síónì gbọ́, ó sì ń yọ̀; Inú àwọn ìlú Júdà ń dùn Nítorí àwọn ìdájọ́ rẹ, Jèhófà.
9 Nítorí pé, ìwọ Jèhófà ni Ẹni Gíga Jù Lọ lórí gbogbo ayé; O ga fíìfíì ju gbogbo àwọn ọlọ́run yòókù.
10 Ẹ̀yin tí ẹ nífẹ̀ẹ́ Jèhófà, ẹ kórìíra ohun tó burú. Ó ń ṣọ́ ẹ̀mí àwọn ẹni ìdúróṣinṣin rẹ̀; Ó ń gbà wọ́n sílẹ̀ lọ́wọ́ àwọn ẹni burúkú.
11 Ìmọ́lẹ̀ ti tàn fún olódodo, Ayọ̀ sì kún inú àwọn tí ọkàn wọn dúró ṣinṣin.
12 Ẹ máa yọ̀ nínú Jèhófà, ẹ̀yin olódodo, Ẹ sì máa fi ọpẹ́ fún orúkọ mímọ́ rẹ̀.
Orin. 98 Ẹ kọ orin tuntun sí Jèhófà, Nítorí ó ti ṣe àwọn ohun àgbàyanu. Ọwọ́ ọ̀tún rẹ̀, àní apá mímọ́ rẹ̀, ti mú ìgbàlà wá.
2 Jèhófà ti jẹ́ kí á mọ ìgbàlà rẹ̀; Ó ti mú kí àwọn orílẹ̀-èdè rí òdodo rẹ̀.
3 Ó rántí ìfẹ́ rẹ̀ tí kì í yẹ̀ àti òtítọ́ rẹ̀ sí ilé Ísírẹ́lì. Gbogbo ayé ti rí ìgbàlà Ọlọ́run wa.
4 Ẹ kígbe ìṣẹ́gun sí Jèhófà, gbogbo ayé. Ẹ túra ká, ẹ kígbe ayọ̀, kí ẹ sì kọ orin ìyìn.
5 Ẹ fi háàpù kọ orin ìyìn sí Jèhófà, Àní háàpù àti orin tó dùn.
6 Pẹ̀lú kàkàkí àti ìró ìwo, Ẹ kígbe ìṣẹ́gun níwájú Ọba náà, Jèhófà.
7 Kí òkun àti gbogbo ohun tó wà nínú rẹ̀ dún bí ààrá, Ayé àti àwọn tó ń gbé inú rẹ̀.
8 Kí àwọn odò pàtẹ́wọ́; Kí àwọn òkè kígbe ayọ̀ pa pọ̀
9 Níwájú Jèhófà, nítorí ó ń bọ̀ wá ṣe ìdájọ́ ayé. Yóò fi òdodo ṣe ìdájọ́ ilẹ̀ ayé tí à ń gbé, Yóò sì dá ẹjọ́ àwọn èèyàn lọ́nà tí ó tọ́.
99 Jèhófà ti di Ọba. Kí jìnnìjìnnì bá àwọn èèyàn. Ó gúnwà lórí àwọn kérúbù. Kí ayé mì tìtì.
2 Jèhófà tóbi ní Síónì, Ó sì ga ju gbogbo èèyàn lọ.
3 Kí wọ́n yin orúkọ ńlá rẹ, Torí ó ń bani lẹ́rù, ó sì jẹ́ mímọ́.
4 Ọba alágbára ńlá tó nífẹ̀ẹ́ ìdájọ́ òdodo ni. O ti fìdí ohun tí ó tọ́ múlẹ̀ ṣinṣin. O ti mú kí ìdájọ́ òdodo àti òtítọ́ wà ní Jékọ́bù.
5 Ẹ gbé Jèhófà Ọlọ́run wa ga, kí ẹ sì forí balẹ̀ níbi àpótí ìtìsẹ̀ rẹ̀; Ẹni mímọ́ ni.
6 Mósè àti Áárónì wà lára àwọn àlùfáà rẹ̀, Sámúẹ́lì sì wà lára àwọn tó ń ké pe orúkọ rẹ̀. Wọ́n ń pe Jèhófà, Ó sì ń dá wọn lóhùn.
7 Ó ń bá wọn sọ̀rọ̀ látinú ọwọ̀n ìkùukùu. Wọ́n pa àwọn ìránnilétí rẹ̀ àti àṣẹ tó fún wọn mọ́.
8 Jèhófà Ọlọ́run wa, o dá wọn lóhùn. Ìwọ ni Ọlọ́run tó ń dárí jì wọ́n, Àmọ́ o fìyà jẹ wọ́n nítorí ẹ̀ṣẹ̀ tí wọ́n dá.
9 Ẹ gbé Jèhófà Ọlọ́run wa ga, Kí ẹ sì forí balẹ̀ níwájú òkè mímọ́ rẹ̀. Nítorí Jèhófà Ọlọ́run wa jẹ́ mímọ́.
Orin ọpẹ́. 100 Ẹ kígbe ìṣẹ́gun sí Jèhófà, gbogbo ayé.
2 Ẹ fi ayọ̀ sin Jèhófà. Ẹ fi igbe ayọ̀ wá síwájú rẹ̀.
3 Kí ẹ mọ̀ pé Jèhófà ni Ọlọ́run. Òun ló dá wa, tirẹ̀ la sì jẹ́. Àwa ni èèyàn rẹ̀ àti àgùntàn ibi ìjẹko rẹ̀.
4 Ẹ wọlé sínú àwọn ẹnubodè rẹ̀ pẹ̀lú ọpẹ́, Sínú àwọn àgbàlá rẹ̀ pẹ̀lú ìyìn. Ẹ fi ọpẹ́ fún un; ẹ yin orúkọ rẹ̀.
5 Nítorí Jèhófà jẹ́ ẹni rere; Ìfẹ́ rẹ̀ tí kì í yẹ̀ wà títí láé, Òtítọ́ rẹ̀ sì wà láti ìran dé ìran.
Ti Dáfídì. Orin. 101 Màá kọrin nípa ìfẹ́ tí kì í yẹ̀ àti ìdájọ́ òdodo. Jèhófà, ìwọ ni màá kọ orin ìyìn sí.
2 Màá hu ìwà ọgbọ́n àti ìwà àìlábààwọ́n. Ìgbà wo lo máa wá bá mi? Màá fi òtítọ́ ọkàn rìn nínú ilé mi.
3 Mi ò ní gbé ohun tí kò ní láárí sí iwájú mi. Mo kórìíra iṣẹ́ àwọn tó ń yà kúrò nínú ohun tí ó tọ́; Mi ò ní bá wọn da nǹkan kan pọ̀.
4 Ọkàn ẹ̀tàn jìnnà sí mi; Mi ò ní gba ohun búburú kankan.
5 Ẹnikẹ́ni tó bá ń ba ọmọnìkejì rẹ̀ jẹ́ ní ìkọ̀kọ̀, Màá pa á lẹ́nu mọ́. Ẹnikẹ́ni tó bá ní ojú ìgbéraga àti ọkàn gíga, Mi ò ní gbà á láyè.
6 Màá bojú wo àwọn olóòótọ́ ayé, Kí wọ́n lè máa bá mi gbé. Ẹni tó ń rìn láìní àbààwọ́n yóò máa ṣe ìránṣẹ́ fún mi.
7 Kò sí ẹlẹ́tàn kankan tó máa gbé inú ilé mi, Kò sì sí òpùrọ́ kankan tó máa dúró níwájú mi.
8 Ní àràárọ̀, màá pa gbogbo àwọn ẹni burúkú ayé lẹ́nu mọ́, Láti mú gbogbo àwọn aṣebi kúrò ní ìlú Jèhófà.
Àdúrà ẹni tí ìnilára bá nígbà tí nǹkan tojú sú u, tó sì ń sọ ẹ̀dùn ọkàn rẹ̀ níwájú Jèhófà. 102 Jèhófà, gbọ́ àdúrà mi; Jẹ́ kí igbe mi fún ìrànlọ́wọ́ dé ọ̀dọ̀ rẹ.
2 Má fi ojú rẹ pa mọ́ fún mi nígbà tí mo wà nínú wàhálà. Tẹ́tí sí mi; Tètè dá mi lóhùn nígbà tí mo bá pè ọ́.
3 Nítorí àwọn ọjọ́ mi ń pa rẹ́ lọ bí èéfín, Àwọn egungun mi sì ti di dúdú bí ibi ìdáná.
4 Ọkàn mi dà bíi koríko tí a gé, tó sì ti rọ, Nítorí mi ò rántí jẹ oúnjẹ mi.
5 Nítorí bí mo ṣe ń kérora gidigidi, Egungun mi ti lẹ̀ mọ́ ẹran ara mi.
6 Mo dà bí ẹyẹ òfú tó wà ní aginjù; Mo dà bí òwìwí kékeré tó wà láàárín àwókù.
7 Mi ò rí oorun sùn; Mo dà bí ẹyẹ tó dá wà lórí òrùlé.
8 Àwọn ọ̀tá mi ń pẹ̀gàn mi láti àárọ̀ ṣúlẹ̀. Àwọn tó ń fi mí ṣẹ̀sín ń lo orúkọ mi tí wọ́n bá fẹ́ gégùn-ún.
9 Eérú ni mo fi ń ṣe oúnjẹ jẹ, Omijé sì ti dà pọ̀ mọ́ ohun tí mò ń mu,
10 Nítorí ìbínú rẹ àti ìrunú rẹ, O gbé mi sókè kí o lè jù mí sí ẹ̀gbẹ́ kan.
11 Àwọn ọjọ́ mi dà bí òjìji tó ń pa rẹ́ lọ, Mo sì ń rọ bíi koríko.
12 Àmọ́, Jèhófà, o wà títí láé, Òkìkí rẹ yóò sì máa kàn láti ìran dé ìran.
13 Ó dájú pé wàá dìde, wàá sì ṣàánú Síónì, Torí àkókò ti tó láti ṣe ojú rere sí i; Àkókò tí a dá ti pé.
14 Nítorí àwọn ìránṣẹ́ rẹ fẹ́ràn àwọn òkúta rẹ̀, Kódà, wọ́n nífẹ̀ẹ́ erùpẹ̀ rẹ̀.
15 Àwọn orílẹ̀-èdè yóò máa bẹ̀rù orúkọ Jèhófà, Gbogbo ọba ayé yóò sì máa bẹ̀rù ògo rẹ.
16 Jèhófà máa tún Síónì kọ́; Á fara hàn nínú ògo rẹ̀.
17 Á fetí sí àdúrà àwọn òtòṣì, Kò sì ní kó àdúrà wọn dà nù.
18 A kọ èyí sílẹ̀ torí ìran tó ń bọ̀, Kí àwọn èèyàn tí a ó bí lè yin Jáà.
19 Ó ń bojú wolẹ̀ láti ibi gíga rẹ̀ mímọ́, Láti ọ̀run, Jèhófà ń wo ayé,
20 Kí ó lè gbọ́ bí ẹlẹ́wọ̀n ṣe ń kérora, Kí ó lè dá àwọn tí wọ́n ti dájọ́ ikú fún sílẹ̀,
21 Ká lè kéde orúkọ Jèhófà ní Síónì Àti ìyìn rẹ̀ ní Jerúsálẹ́mù,
22 Nígbà tí àwọn èèyàn àti àwọn ìjọba Bá kóra jọ láti sin Jèhófà.
23 Ó gba agbára mi láìtọ́jọ́; Ó gé ọjọ́ ayé mi kúrú.
24 Mo sọ pé: “Ìwọ Ọlọ́run mi, Má ṣe dá ẹ̀mí mi légbodò, Ìwọ tí àwọn ọdún rẹ lọ láti ìran dé ìran.
25 Tipẹ́tipẹ́ lo ti fi ìpìlẹ̀ ayé sọlẹ̀, Ọ̀run sì jẹ́ iṣẹ́ ọwọ́ rẹ.
26 Wọ́n á ṣègbé, àmọ́ ìwọ á máa wà nìṣó; Gbogbo wọn á gbó bí aṣọ. Wàá pààrọ̀ wọn bí aṣọ, wọn ò sì ní sí mọ́.
27 Àmọ́ ìwọ kò yí pa dà, àwọn ọdún rẹ kò sì ní dópin láé.
28 Ọmọ àwọn ìránṣẹ́ rẹ yóò máa wà láìséwu, A ó sì fìdí àtọmọdọ́mọ wọn múlẹ̀ gbọn-in níwájú rẹ.”
Ti Dáfídì. 103 Jẹ́ kí n yin Jèhófà; Kí gbogbo ohun tó wà nínú mi yin orúkọ mímọ́ rẹ̀.
2 Jẹ́ kí n yin Jèhófà; Kí n má gbàgbé gbogbo ohun tó ti ṣe láé.
3 Ó ń dárí gbogbo àṣìṣe mi jì mí, Ó sì ń wo gbogbo àìsàn mi sàn;
4 Ó gba ẹ̀mí mi pa dà látinú kòtò, Ó sì fi ìfẹ́ rẹ̀ tí kì í yẹ̀ àti àánú dé mi ládé,
5 Ó ń fi ohun rere tẹ́ mi lọ́rùn ní gbogbo ọjọ́ ayé mi, Kí agbára mi lè di ọ̀tun bíi ti ẹyẹ idì.
6 Jèhófà ń fi òtítọ́ àti ìdájọ́ òdodo hùwà Sí gbogbo àwọn tí à ń ni lára.
7 Ó jẹ́ kí Mósè mọ àwọn ọ̀nà rẹ̀, Ó sì jẹ́ kí àwọn ọmọ Ísírẹ́lì mọ àwọn iṣẹ́ rẹ̀.
8 Aláàánú ni Jèhófà, ó sì ń gba tẹni rò, Kì í tètè bínú, ìfẹ́ rẹ̀ tí kì í yẹ̀ sì pọ̀ gidigidi.
9 Kì í fìgbà gbogbo wá àṣìṣe, Kì í sì í bínú títí lọ.
10 Kò fi àwọn ẹ̀ṣẹ̀ wa hùwà sí wa, Kò sì fi ìyà tó yẹ àṣìṣe wa jẹ wá.
11 Nítorí bí ọ̀run ṣe ga ju ayé, Bẹ́ẹ̀ ni ìfẹ́ tí kì í yẹ̀ tó ní sí àwọn tó bẹ̀rù rẹ̀ ṣe ga.
12 Bí yíyọ oòrùn ṣe jìnnà sí wíwọ̀ oòrùn, Bẹ́ẹ̀ ni ó ṣe mú àwọn ẹ̀ṣẹ̀ wa jìnnà sí wa.
13 Bí bàbá ṣe ń ṣàánú àwọn ọmọ rẹ̀, Bẹ́ẹ̀ ni Jèhófà ń ṣàánú àwọn tó bẹ̀rù rẹ̀.
14 Nítorí ó mọ ẹ̀dá wa, Ó rántí pé erùpẹ̀ ni wá.
15 Ní ti ẹni kíkú, àwọn ọjọ́ rẹ̀ dà bíi ti koríko; Ó rú jáde bí ìtànná orí pápá.
16 Àmọ́ nígbà tí atẹ́gùn fẹ́, kò sí mọ́, Àfi bíi pé kò sí níbẹ̀ rí.
17 Àmọ́ ìfẹ́ Jèhófà tí kì í yẹ̀ wà títí ayé Sí àwọn tó bẹ̀rù rẹ̀ Àti òdodo rẹ̀ sí àwọn ọmọ ọmọ wọn,
18 Sí àwọn tó ń pa májẹ̀mú rẹ̀ mọ́ Àti àwọn tó ń rí i dájú pé àwọn pa àṣẹ rẹ̀ mọ́.
19 Jèhófà ti fìdí ìtẹ́ rẹ̀ múlẹ̀ gbọn-in ní ọ̀run; Ìjọba rẹ̀ sì ń ṣàkóso lórí ohun gbogbo.
20 Ẹ yin Jèhófà, gbogbo ẹ̀yin áńgẹ́lì rẹ̀, tí ẹ jẹ́ alágbára ńlá, Tí ẹ̀ ń ṣe ohun tó sọ, tí ẹ sì ń fetí sí ohùn rẹ̀.
21 Ẹ yin Jèhófà, gbogbo ẹ̀yin ọmọ ogun rẹ̀, Ẹ̀yin òjíṣẹ́ rẹ̀ tó ń ṣe ìfẹ́ rẹ̀.
22 Ẹ yin Jèhófà, gbogbo ẹ̀yin iṣẹ́ rẹ̀, Ní gbogbo ibi tó ń jọba lé. Kí gbogbo ara mi yin Jèhófà.
104 Jẹ́ kí n yin Jèhófà. Ìwọ Jèhófà Ọlọ́run mi, o tóbi gan-an. O fi ògo àti ọlá ńlá wọ ara rẹ láṣọ.
2 O fi ìmọ́lẹ̀ bora bí aṣọ; O na ọ̀run bí aṣọ àgọ́.
3 Ó tẹ́ igi àjà àwọn yàrá òkè rẹ̀ sínú omi lókè, Ó fi àwọsánmà ṣe kẹ̀kẹ́ ẹṣin rẹ̀, Ó ń lọ lórí ìyẹ́ apá ẹ̀fúùfù.
4 Ó dá àwọn áńgẹ́lì rẹ̀ ní ẹ̀mí, Ó dá àwọn òjíṣẹ́ rẹ̀ ní iná tó ń jó nǹkan run.
5 Ó ti gbé ayé kalẹ̀ sórí ìpìlẹ̀ rẹ̀; A kì yóò ṣí i nípò títí láé àti láéláé.
6 O fi ibú omi bò ó bí aṣọ. Omi náà bo àwọn òkè.
7 Bí wọ́n ṣe gbọ́ ìbáwí rẹ, wọ́n fẹsẹ̀ fẹ; Bí wọ́n ṣe gbọ́ ìró ààrá rẹ, ìbẹ̀rù mú kí wọ́n sá lọ
8 —Àwọn òkè lọ sókè, àwọn àfonífojì sì lọ sílẹ̀— Sí ibi tí o ṣe fún wọn.
9 O pa ààlà tí wọn ò gbọ́dọ̀ kọjá, Kí wọ́n má bàa bo ayé mọ́.
10 Ó ń mú kí omi sun jáde ní àwọn àfonífojì; Wọ́n ń ṣàn gba àárín àwọn òkè.
11 Wọ́n ń pèsè omi fún gbogbo ẹran inú igbó; Àwọn kẹ́tẹ́kẹ́tẹ́ igbó ń fi wọ́n pa òùngbẹ.
12 Orí àwọn igi tó wà létí wọn ni àwọn ẹyẹ ojú ọ̀run ń wọ̀ sí; Wọ́n ń kọrin láàárín àwọn ẹ̀ka tó léwé dáadáa.
13 Ó ń bomi rin àwọn òkè láti àwọn yàrá òkè rẹ̀. Iṣẹ́ ọwọ́ rẹ ń tẹ́ ilẹ̀ ayé lọ́rùn.
14 Ó ń mú kí koríko hù fún àwọn ẹran orí pápá láti jẹ Àti ewéko fún ìlò aráyé, Kí oúnjẹ lè jáde látinú ilẹ̀
15 Àti wáìnì tó ń mú ọkàn èèyàn yọ̀, Òróró tó ń mú kí ojú dán Àti oúnjẹ tó ń gbé ẹ̀mí ẹni kíkú ró.
16 Àwọn igi Jèhófà rí omi mu, Àwọn igi kédárì Lẹ́bánónì tó gbìn,
17 Ibẹ̀ ni àwọn ẹyẹ ń kọ́ ìtẹ́ sí. Ilé ẹyẹ àkọ̀ wà lórí àwọn igi júnípà.
18 Àwọn òkè gíga wà fún àwọn ewúrẹ́ orí òkè; Àwọn àpáta gàǹgà jẹ́ ibi ààbò fún àwọn gara orí àpáta.
19 Ó dá òṣùpá láti máa sàmì àkókò; Oòrùn mọ ìgbà tó yẹ kó wọ̀.
20 O mú kí òkùnkùn ṣú, alẹ́ sì lẹ́, Gbogbo ẹranko inú igbó sì ń jẹ̀ kiri.
21 Àwọn ọmọ kìnnìún ń ké ramúramù nítorí ẹran tí wọ́n fẹ́ pa jẹ, Wọ́n sì ń wá oúnjẹ wọn lọ́dọ̀ Ọlọ́run.
22 Nígbà tí oòrùn bá yọ, Wọ́n á pa dà, wọ́n á sì lọ dùbúlẹ̀ sínú ihò wọn.
23 Èèyàn á lọ sẹ́nu iṣẹ́ rẹ̀, Á sì ṣiṣẹ́ títí di àṣálẹ́.
24 Àwọn iṣẹ́ rẹ mà pọ̀ o, Jèhófà! Gbogbo wọn lo fi ọgbọ́n ṣe. Ayé kún fún àwọn ohun tí o ṣe.
25 Ibẹ̀ ni òkun wà, ó tóbi, ó sì fẹ̀, Àìmọye ohun alààyè ló wà nínú rẹ̀, èyí tó kéré àti èyí tó tóbi.
26 Ibẹ̀ ni àwọn ọkọ̀ òkun ti ń rìn Àti Léfíátánì, tí o dá kí ó lè máa ṣeré nínú rẹ̀.
27 Gbogbo wọn ń dúró dè ọ́ Kí o lè fún wọn ní oúnjẹ lásìkò.
28 Ohun tí o fún wọn ni wọ́n ń kó jọ. Tí o bá ṣí ọwọ́ rẹ, wọ́n á ní ọ̀pọ̀ ohun rere ní ànító.
29 Tí o bá gbé ojú rẹ pa mọ́, ìdààmú á bá wọn. Tí o bá mú ẹ̀mí wọn kúrò, wọ́n á kú, wọ́n á sì pa dà sí erùpẹ̀.
30 Tí o bá rán ẹ̀mí rẹ jáde, a ó dá wọn, Ìwọ á sì sọ ojú ilẹ̀ di ọ̀tun.
31 Ògo Jèhófà yóò wà títí láé. Jèhófà yóò máa yọ̀ lórí àwọn iṣẹ́ rẹ̀.
32 Ó wo ayé, ayé sì mì tìtì; Ó fọwọ́ kan àwọn òkè, wọ́n sì rú èéfín.
33 Màá kọrin sí Jèhófà jálẹ̀ ayé mi; Màá kọ orin ìyìn sí Ọlọ́run mi ní gbogbo ìgbà tí mo bá fi wà láàyè.
34 Kí èrò mi dùn mọ́ ọn. Èmi yóò máa yọ̀ nínú Jèhófà.
35 Àwọn ẹlẹ́ṣẹ̀ yóò pa rẹ́ kúrò láyé, Àwọn ẹni burúkú kò sì ní sí mọ́. Jẹ́ kí n yin Jèhófà. Ẹ yin Jáà!
105 Ẹ fi ọpẹ́ fún Jèhófà, ẹ ké pe orúkọ rẹ̀, Ẹ jẹ́ kí àwọn èèyàn mọ àwọn ohun tí ó ṣe!
2 Ẹ kọrin sí i, ẹ fi orin yìn ín, Ẹ máa ronú lórí gbogbo àwọn iṣẹ́ àgbàyanu rẹ̀.
3 Ẹ máa fi orúkọ mímọ́ rẹ̀ yangàn. Kí ọkàn àwọn tó ń wá Jèhófà máa yọ̀.
4 Ẹ máa wá Jèhófà àti agbára rẹ̀. Ẹ máa wá ojú rẹ̀ nígbà gbogbo.
5 Ẹ máa rántí àwọn iṣẹ́ àgbàyanu tó ti ṣe, Àwọn iṣẹ́ ìyanu rẹ̀ àti àwọn ìdájọ́ tó kéde,
6 Ẹ̀yin ọmọ Ábúráhámù ìránṣẹ́ rẹ̀, Ẹ̀yin ọmọ Jékọ́bù, ẹ̀yin àyànfẹ́ rẹ̀.
7 Òun ni Jèhófà Ọlọ́run wa. Àwọn ìdájọ́ rẹ̀ kárí ayé.
8 Ó ń rántí májẹ̀mú rẹ̀ títí láé, Ìlérí tó ṣe títí dé ẹgbẹ̀rún ìran,
9 Májẹ̀mú tó bá Ábúráhámù dá Àti ìbúra rẹ̀ fún Ísákì,
10 Èyí tó gbé kalẹ̀ bí ìlànà fún Jékọ́bù Àti bíi májẹ̀mú tó wà títí láé fún Ísírẹ́lì,
11 Ó ní, “Màá fún ọ ní ilẹ̀ Kénáánì Bí ogún tí a pín fún yín.”
12 Èyí jẹ́ nígbà tí wọ́n kéré níye, Bẹ́ẹ̀ ni, tí wọ́n kéré níye gan-an, tí wọ́n sì jẹ́ àjèjì ní ilẹ̀ náà.
13 Wọ́n ń rìn kiri láti orílẹ̀-èdè dé orílẹ̀-èdè, Láti ọ̀dọ̀ ìjọba kan dé ọ̀dọ̀ àwọn èèyàn míì.
14 Kò gbà kí ẹnikẹ́ni ni wọ́n lára, Ṣùgbọ́n nítorí wọn, ó bá àwọn ọba wí,
15 Ó ní, “Ẹ má fọwọ́ kan àwọn ẹni àmì òróró mi, Ẹ má sì ṣe ohun búburú sí àwọn wòlíì mi.”
16 Ó pe ìyàn wá sórí ilẹ̀ náà; Ó dí ibi tí búrẹ́dì ń gbà wọlé sọ́dọ̀ wọn.
17 Ó rán ọkùnrin kan lọ ṣáájú wọn, Jósẹ́fù, ẹni tí wọ́n tà lẹ́rú.
18 Wọ́n fi ṣẹkẹ́ṣẹkẹ̀ de ẹsẹ̀ rẹ̀, Wọ́n fi irin de ọrùn rẹ̀;
19 Títí ọ̀rọ̀ rẹ̀ fi ṣẹ, Ọ̀rọ̀ Jèhófà ló yọ́ ọ mọ́.
20 Ọba ní kí wọ́n lọ tú u sílẹ̀, Alákòóso àwọn èèyàn náà dá a sílẹ̀.
21 Ó fi í ṣe ọ̀gá lórí agbo ilé rẹ̀ Àti alákòóso lórí gbogbo ohun ìní rẹ̀,
22 Kó lè lo àṣẹ lórí àwọn ìjòyè rẹ̀ bó ṣe fẹ́, Kó sì kọ́ àwọn àgbààgbà rẹ̀ ní ọgbọ́n.
23 Lẹ́yìn náà, Ísírẹ́lì wá sí Íjíbítì, Jékọ́bù sì di àjèjì ní ilẹ̀ Hámù.
24 Ọlọ́run mú kí àwọn èèyàn rẹ̀ pọ̀ rẹpẹtẹ; Ó mú kí wọ́n lágbára ju àwọn ọ̀tá wọn lọ,
25 Àwọn tó jẹ́ kí ọkàn wọn yí pa dà kí wọ́n lè kórìíra àwọn èèyàn rẹ̀, Kí wọ́n sì dìtẹ̀ mọ́ àwọn ìránṣẹ́ rẹ̀.
26 Ó rán Mósè ìránṣẹ́ rẹ̀ Àti Áárónì, ẹni tí ó yàn.
27 Wọ́n ṣe àwọn iṣẹ́ àmì rẹ̀ láàárín wọn, Àwọn iṣẹ́ ìyanu rẹ̀ ní ilẹ̀ Hámù.
28 Ó rán òkùnkùn, ilẹ̀ náà sì ṣókùnkùn; Wọn kò ṣọ̀tẹ̀ sí ọ̀rọ̀ rẹ̀.
29 Ó sọ omi wọn di ẹ̀jẹ̀, Ó sì pa ẹja wọn.
30 Àwọn àkèré ń gbá yìn-ìn ní ilẹ̀ wọn, Kódà nínú àwọn yàrá ọba.
31 Ó pàṣẹ pé kí àwọn eṣinṣin mùjẹ̀mùjẹ̀ ya wọlé, Kí kòkòrò abìyẹ́ tó ń mùjẹ̀ sì bo gbogbo ilẹ̀ wọn.
32 Ó sọ òjò wọn di yìnyín, Ó sì rán mànàmáná sí ilẹ̀ wọn.
33 Ó kọ lu àjàrà wọn àti igi ọ̀pọ̀tọ́ wọn, Ó sì ṣẹ́ àwọn igi tó wà ní ilẹ̀ wọn sí wẹ́wẹ́.
34 Ó ní kí àwọn eéṣú ya wọlé, Àwọn ọmọ eéṣú tí kò níye.
35 Wọ́n jẹ gbogbo ewéko ilẹ̀ náà, Wọ́n sì jẹ irè oko wọn.
36 Lẹ́yìn náà, ó pa gbogbo àkọ́bí tó wà ní ilẹ̀ wọn, Ìbẹ̀rẹ̀ agbára ìbímọ wọn.
37 Ó mú àwọn èèyàn rẹ̀ jáde tàwọn ti fàdákà àti wúrà; Ìkankan lára àwọn ẹ̀yà rẹ̀ kò sì kọsẹ̀.
38 Íjíbítì yọ̀ nígbà tí wọ́n kúrò, Nítorí ìbẹ̀rù Ísírẹ́lì ti bò wọ́n.
39 Ó na àwọsánmà bo àwọn èèyàn rẹ̀, Ó sì pèsè iná láti fún wọn ní ìmọ́lẹ̀ ní òru.
40 Wọ́n béèrè ẹran, ó sì fún wọn ní àparò; Ó ń fi oúnjẹ láti ọ̀run tẹ́ wọn lọ́rùn.
41 Ó ṣí àpáta, omi sì ṣàn jáde; Ó ṣàn gba aṣálẹ̀ kọjá bí odò.
42 Nítorí ó rántí ìlérí mímọ́ tó ṣe fún Ábúráhámù ìránṣẹ́ rẹ̀.
43 Torí náà, ó mú àwọn èèyàn rẹ̀ jáde tayọ̀tayọ̀, Ó mú àwọn àyànfẹ́ rẹ̀ jáde pẹ̀lú igbe ìdùnnú.
44 Ó fún wọn ní ilẹ̀ àwọn orílẹ̀-èdè; Wọ́n jogún ohun tí àwọn míì ti ṣiṣẹ́ kára láti mú jáde,
45 Kí wọ́n lè máa pa àwọn àṣẹ rẹ̀ mọ́, Kí wọ́n sì máa tẹ̀ lé àwọn òfin rẹ̀. Ẹ yin Jáà!
106 Ẹ yin Jáà! Ẹ fi ọpẹ́ fún Jèhófà, nítorí ó jẹ́ ẹni rere; Ìfẹ́ rẹ̀ tí kì í yẹ̀ wà títí láé.
2 Ta ló lè kéde gbogbo iṣẹ́ ńlá tí Jèhófà ṣe Tàbí tó lè kéde gbogbo iṣẹ́ rẹ̀ tó yẹ fún ìyìn?
3 Aláyọ̀ ni àwọn tó ń ṣe ohun tó bá ẹ̀tọ́ mu, Àwọn tó ń ṣe ohun tí ó tọ́ nígbà gbogbo.
4 Jèhófà, rántí mi nígbà tí o bá ń ṣojú rere sí àwọn èèyàn rẹ. Fi àwọn iṣẹ́ ìgbàlà rẹ tọ́jú mi,
5 Kí n lè gbádùn oore tí ò ń ṣe fún àwọn àyànfẹ́ rẹ, Kí n lè máa bá orílẹ̀-èdè rẹ yọ̀, Kí n lè máa ṣògo bí mo ṣe ń yìn ọ́ pẹ̀lú ogún rẹ.
6 A ti dẹ́ṣẹ̀ bí àwọn baba ńlá wa; A ti ṣe ohun tí kò dáa; a ti hùwà burúkú.
7 Àwọn baba ńlá wa ní Íjíbítì kò mọyì àwọn iṣẹ́ àgbàyanu rẹ. Wọn ò rántí ìfẹ́ rẹ tí kì í yẹ̀ tó pọ̀ gidigidi, Wọ́n ṣọ̀tẹ̀ ní òkun, létí Òkun Pupa.
8 Àmọ́, ó gbà wọ́n sílẹ̀ nítorí orúkọ rẹ̀, Kí wọ́n lè mọ bí agbára rẹ̀ ṣe pọ̀ tó.
9 Ó bá Òkun Pupa wí, ó sì gbẹ; Ó mú wọn gba ìsàlẹ̀ rẹ̀ bí ẹni gba aṣálẹ̀ kọjá;
10 Ó gbà wọ́n lọ́wọ́ elénìní, Ó sì gbà wọ́n pa dà lọ́wọ́ ọ̀tá.
11 Omi bo àwọn elénìní wọn; Kò sí ìkankan lára wọn tó yè bọ́.
12 Nígbà náà, wọ́n ní ìgbàgbọ́ nínú ìlérí rẹ̀; Wọ́n bẹ̀rẹ̀ sí í kọrin yìn ín.
13 Àmọ́ kò pẹ́ tí wọ́n fi gbàgbé ohun tó ṣe; Wọn ò dúró de ìmọ̀ràn rẹ̀.
14 Wọ́n jẹ́ kí ìfẹ́kúfẹ̀ẹ́ gbà wọ́n lọ́kàn ní aginjù; Wọ́n dán Ọlọ́run wò ní aṣálẹ̀.
15 Ó fún wọn ní ohun tí wọ́n béèrè, Àmọ́ lẹ́yìn náà, ó fi àrùn kọ lù wọ́n, wọ́n sì rù hangogo.
16 Ní ibùdó, wọ́n jowú Mósè Àti Áárónì, ẹni mímọ́ Jèhófà.
17 Ni ilẹ̀ bá lanu, ó gbé Dátánì mì, Ó sì bo àwọn tó kóra jọ sọ́dọ̀ Ábírámù.
18 Iná sọ láàárín àwùjọ wọn; Ọwọ́ iná jó àwọn ẹni burúkú run.
19 Wọ́n ṣe ère ọmọ màlúù kan ní Hórébù, Wọ́n sì forí balẹ̀ fún ère onírin;
20 Wọ́n gbé ògo mi Fún ère akọ màlúù tó ń jẹ koríko.
21 Wọ́n gbàgbé Ọlọ́run, Olùgbàlà wọn, Ẹni tó ṣe àwọn ohun ńlá ní Íjíbítì,
22 Àwọn iṣẹ́ àgbàyanu ní ilẹ̀ Hámù, Àwọn ohun tó ń bani lẹ́rù ní Òkun Pupa.
23 Díẹ̀ ló kù kó sọ pé kí wọ́n pa wọ́n rẹ́, Àmọ́ Mósè àyànfẹ́ rẹ̀ bá wọn bẹ̀bẹ̀ Láti yí ìbínú rẹ̀ tó ń pani run pa dà.
24 Síbẹ̀, wọn ò ka ilẹ̀ dáradára náà sí; Wọn ò nígbàgbọ́ nínú ìlérí rẹ̀.
25 Ṣe ni wọ́n ń ráhùn nínú àgọ́ wọn; Wọn ò fetí sí ohùn Jèhófà.
26 Torí náà, ó gbé ọwọ́ rẹ̀ sókè láti búra nípa wọn Pé òun máa mú kí wọ́n ṣubú ní aginjù;
27 Pé òun máa mú kí àtọmọdọ́mọ wọn ṣubú láàárín àwọn orílẹ̀-èdè Àti pé òun máa tú wọn ká sí àwọn ilẹ̀ náà.
28 Lẹ́yìn náà, wọ́n dara pọ̀ mọ́ àwọn tó ń sin Báálì Péórì, Wọ́n sì ń jẹ ẹbọ tí wọ́n rú sí òkú.
29 Wọ́n fi àwọn ohun tí wọ́n ń ṣe mú Un bínú, Àjàkálẹ̀ àrùn sì bẹ́ sílẹ̀ láàárín wọn.
30 Àmọ́ nígbà tí Fíníhásì dìde, tí ó sì dá sí i, Àjàkálẹ̀ àrùn náà dáwọ́ dúró.
31 A sì kà á sí òdodo fún un Láti ìran dé ìran àti títí láé.
32 Wọ́n múnú bí I níbi omi Mẹ́ríbà, Wọ́n sì fi tiwọn kó bá Mósè.
33 Wọ́n gbé ẹ̀mí rẹ̀ gbóná, Ó sì fi ẹnu rẹ̀ sọ̀rọ̀ láìronú.
34 Wọn ò pa àwọn èèyàn náà run, Bí Jèhófà ṣe pàṣẹ fún wọn.
35 Àmọ́ wọ́n ń bá àwọn orílẹ̀-èdè náà ṣe wọlé wọ̀de, Wọ́n sì ń hùwà bíi tiwọn.
36 Wọ́n ń sin àwọn òrìṣà wọn, Àwọn òrìṣà náà sì di ìdẹkùn fún wọn.
37 Wọ́n ń fi àwọn ọmọkùnrin wọn Àti àwọn ọmọbìnrin wọn rúbọ sí àwọn ẹ̀mí èṣù.
38 Wọ́n ń ta ẹ̀jẹ̀ aláìṣẹ̀ sílẹ̀, Ẹ̀jẹ̀ àwọn ọmọkùnrin wọn àti ti àwọn ọmọbìnrin wọn Tí wọ́n fi rúbọ sí àwọn òrìṣà Kénáánì; Ilẹ̀ náà sì di ẹlẹ́gbin nítorí ìtàjẹ̀sílẹ̀.
39 Àwọn iṣẹ́ wọn sọ wọ́n di aláìmọ́, Wọ́n sì ṣe àgbèrè ẹ̀sìn.
40 Torí náà, ìbínú Jèhófà ru sí àwọn èèyàn rẹ̀, Ó sì bẹ̀rẹ̀ sí í kórìíra ogún rẹ̀.
41 Léraléra ló fi wọ́n lé àwọn orílẹ̀-èdè lọ́wọ́, Kí àwọn tó kórìíra wọn lè ṣàkóso lé wọn lórí.
42 Àwọn ọ̀tá wọn ni wọ́n lára, Wọ́n sì jẹ gàba lé wọn lórí.
43 Ọ̀pọ̀ ìgbà ló gbà wọ́n sílẹ̀, Àmọ́ wọ́n á ṣọ̀tẹ̀, wọ́n á sì ṣàìgbọràn, A ó sì rẹ̀ wọ́n sílẹ̀ nítorí àṣìṣe wọn.
44 Àmọ́ á tún rí ìdààmú tó bá wọn, Á sì gbọ́ igbe ìrànlọ́wọ́ wọn.
45 Nítorí wọn, á rántí májẹ̀mú rẹ̀, Àánú á sì ṣe é nítorí ìfẹ́ rẹ̀ tó ga tí kì í sì í yẹ̀.
46 Á jẹ́ kí àánú wọn máa ṣe Gbogbo àwọn tó mú wọn lẹ́rú.
47 Gbà wá, Jèhófà Ọlọ́run wa, Kí o sì kó wa jọ látinú àwọn orílẹ̀-èdè Ká lè máa fi ọpẹ́ fún orúkọ mímọ́ rẹ, Ká sì máa yọ̀ bí a ṣe ń yìn ọ́.
48 Ìyìn ni fún Jèhófà Ọlọ́run Ísírẹ́lì Títí láé àti láéláé. Kí gbogbo èèyàn sì sọ pé, “Àmín!” Ẹ yin Jáà!
ÌWÉ KARÙN-ÚN (Sáàmù 107-150) 107 Ẹ fi ọpẹ́ fún Jèhófà, nítorí ó jẹ́ ẹni rere; Ìfẹ́ rẹ̀ tí kì í yẹ̀ wà títí láé.
2 Kí àwọn tí Jèhófà gbà pa dà sọ bẹ́ẹ̀, Àwọn tó gbà pa dà lọ́wọ́ ọ̀tá,
3 Àwọn tó kó jọ láti àwọn ilẹ̀, Láti ìlà oòrùn àti láti ìwọ̀ oòrùn, Láti àríwá àti láti gúúsù.
4 Wọ́n rìn kiri ní aginjù, ní aṣálẹ̀; Wọn ò rí ọ̀nà tí wọ́n lè gbà dé ìlú tí wọ́n lè máa gbé.
5 Ebi pa wọ́n, òùngbẹ sì gbẹ wọ́n; Àárẹ̀ mú wọn torí wọn ò lókun mọ́.
6 Wọ́n ń ké pe Jèhófà nínú wàhálà tó bá wọn, Ó sì gbà wọ́n nínú ìnira wọn.
7 Ó mú wọn gba ọ̀nà tí ó tọ́ Kí wọ́n lè dé ìlú tí wọ́n á lè máa gbé.
8 Kí àwọn èèyàn máa dúpẹ́ lọ́wọ́ Jèhófà nítorí ìfẹ́ rẹ̀ tí kì í yẹ̀ Àti nítorí àwọn iṣẹ́ àgbàyanu rẹ̀ lórí àwọn ọmọ èèyàn.
9 Nítorí ó mú kí àwọn tí òùngbẹ ń gbẹ mu àmutẹ́rùn, Ó sì mú kí àwọn tí ebi ń pa jẹ ohun rere ní àjẹtẹ́rùn.
10 Àwọn kan ń gbé inú òkùnkùn biribiri, Àwọn ẹlẹ́wọ̀n tí ìyà ń jẹ, tí ṣẹkẹ́ṣẹkẹ̀ sì wà lọ́wọ́ wọn.
11 Nítorí wọ́n ta ko ọ̀rọ̀ Ọlọ́run; Wọn ò ka ìmọ̀ràn Ẹni Gíga Jù Lọ sí.
12 Torí náà, ó fi ìnira rẹ ọkàn wọn sílẹ̀; Wọ́n kọsẹ̀, kò sì sí ẹni tó máa ràn wọ́n lọ́wọ́.
13 Wọ́n ké pe Jèhófà fún ìrànlọ́wọ́ nítorí wàhálà tó bá wọn, Ó sì gbà wọ́n nínú ìnira wọn.
14 Ó mú wọn jáde nínú òkùnkùn biribiri, Ó sì fa ìdè wọn já.
15 Kí àwọn èèyàn máa dúpẹ́ lọ́wọ́ Jèhófà nítorí ìfẹ́ rẹ̀ tí kì í yẹ̀ Àti nítorí àwọn iṣẹ́ àgbàyanu rẹ̀ lórí àwọn ọmọ èèyàn.
16 Nítorí ó ti fọ́ àwọn ilẹ̀kùn bàbà, Ó sì ti gé àwọn ọ̀pá ìdábùú onírin.
17 Wọ́n ya òmùgọ̀, wọ́n sì jìyà Nítorí ẹ̀ṣẹ̀ wọn àti àṣìṣe wọn.
18 Oúnjẹ kankan ò lọ lẹ́nu wọn; Wọ́n sún mọ́ àwọn ẹnubodè ikú.
19 Wọ́n á ké pe Jèhófà fún ìrànlọ́wọ́ nítorí wàhálà tó bá wọn; Á sì gbà wọ́n nínú ìnira wọn.
20 Á fi ọ̀rọ̀ rẹ̀ ránṣẹ́ sí wọn, á mú wọn lára dá, Á sì yọ wọ́n nínú kòtò tí wọ́n há sí.
21 Kí àwọn èèyàn máa dúpẹ́ lọ́wọ́ Jèhófà nítorí ìfẹ́ rẹ̀ tí kì í yẹ̀ Àti nítorí àwọn iṣẹ́ àgbàyanu rẹ̀ lórí àwọn ọmọ èèyàn.
22 Kí wọ́n rú ẹbọ ọpẹ́, Kí wọ́n sì máa fi igbe ayọ̀ kéde àwọn iṣẹ́ rẹ̀.
23 Àwọn tó ń fi ọkọ̀ rìnrìn àjò lórí òkun, Tí wọ́n ń ṣòwò lórí agbami òkun,
24 Wọ́n ti rí àwọn iṣẹ́ Jèhófà Àti àwọn iṣẹ́ àgbàyanu rẹ̀ nínú ibú;
25 Bó ṣe fi ọ̀rọ̀ rẹ̀ mú kí ìjì máa jà, Tó sì ń ru ìgbì òkun sókè.
26 Wọ́n gòkè lọ sí ojú ọ̀run; Wọ́n já wálẹ̀ ṣòòròṣò sínú ibú. Ọkàn wọn domi nítorí àjálù tó rọ̀ dẹ̀dẹ̀.
27 Wọ́n ń rìn tàgétàgé, wọ́n sì ń ta gọ̀ọ́gọ̀ọ́ bí ọ̀mùtí, Gbogbo ọgbọ́n tí wọ́n ní já sí pàbó.
28 Ni wọ́n bá ké pe Jèhófà nínú wàhálà tó bá wọn, Ó sì gbà wọ́n nínú ìnira wọn.
29 Ó mú kí ìjì náà rọlẹ̀, Ìgbì òkun sì pa rọ́rọ́.
30 Inú wọn dùn nígbà tí gbogbo rẹ̀ pa rọ́rọ́, Ó sì ṣamọ̀nà wọn dé èbúté tí wọ́n fẹ́.
31 Kí àwọn èèyàn máa dúpẹ́ lọ́wọ́ Jèhófà nítorí ìfẹ́ rẹ̀ tí kì í yẹ̀ Àti nítorí àwọn iṣẹ́ àgbàyanu rẹ̀ lórí àwọn ọmọ èèyàn.
32 Kí wọ́n máa gbé e ga nínú ìjọ àwọn èèyàn, Kí wọ́n sì máa yìn ín nínú ìgbìmọ̀ àwọn àgbààgbà.
33 Ó ń sọ àwọn odò di aṣálẹ̀, Ó sì ń sọ ìṣàn omi di ilẹ̀ tó gbẹ táútáú,
34 Ó ń sọ ilẹ̀ eléso di aṣálẹ̀, Nítorí ìwà burúkú àwọn tó ń gbé orí rẹ̀.
35 Ó ń sọ aṣálẹ̀ di adágún omi tí esùsú kún inú rẹ̀, Ó sì ń sọ ilẹ̀ gbígbẹ di ìṣàn omi.
36 Ó ń mú kí àwọn tí ebi ń pa máa gbé ibẹ̀, Kí wọ́n lè tẹ ìlú dó láti máa gbé.
37 Wọ́n dáko, wọ́n sì gbin ọgbà àjàrà Tí irè oko rẹ̀ pọ̀ dáadáa.
38 Ó bù kún wọn, wọ́n sì pọ̀ gidigidi; Kò jẹ́ kí ẹran ọ̀sìn wọn pẹ̀dín.
39 Àmọ́ wọ́n tún dín kù, ẹ̀tẹ́ sì bá wọn Nítorí ìnilára, àjálù àti ẹ̀dùn ọkàn.
40 Ó rọ̀jò àbùkù sórí àwọn èèyàn pàtàkì, Ó sì mú kí wọ́n rìn kiri ní ilẹ̀ tó ti di ahoro, tí kò sì lójú ọ̀nà.
41 Àmọ́ ó dáàbò bo àwọn aláìní lọ́wọ́ ìnilára, Ó sì mú kí ìdílé wọn pọ̀ bí agbo ẹran.
42 Àwọn adúróṣinṣin rí èyí, wọ́n sì yọ̀; Àmọ́ gbogbo àwọn aláìṣòdodo pa ẹnu wọn mọ́.
43 Ẹni tó bá gbọ́n yóò kíyè sí àwọn nǹkan yìí, Yóò sì fara balẹ̀ kíyè sí àwọn ohun tí Jèhófà ṣe nítorí ìfẹ́ rẹ̀ tí kì í yẹ̀.
Orin. Orin Dáfídì. 108 Ọkàn mi dúró ṣinṣin, Ọlọ́run. Màá fi gbogbo ara kọrin, màá sì lo ohun ìkọrin.
2 Jí, ìwọ ohun ìkọrin olókùn tín-ín-rín; àti ìwọ náà, háàpù. Màá jí ní kùtùkùtù.
3 Jèhófà, màá yìn ọ́ láàárín àwọn èèyàn, Màá sì fi orin yìn ọ́ láàárín àwọn orílẹ̀-èdè.
4 Nítorí ìfẹ́ rẹ tí kì í yẹ̀ ga gan-an, ó dé ọ̀run, Òtítọ́ rẹ sì ga dé sánmà.
5 Gbé ara rẹ ga ju ọ̀run lọ, ìwọ Ọlọ́run; Kí ògo rẹ wà lórí gbogbo ayé.
6 Kí a lè gba àwọn olùfẹ́ rẹ sílẹ̀, Fi ọwọ́ ọ̀tún rẹ gbà wá sílẹ̀, kí o sì dá mi lóhùn.
7 Ọlọ́run ti sọ̀rọ̀ nínú ìjẹ́mímọ́ rẹ̀ pé: “Màá yọ ayọ̀ ìṣẹ́gun, màá fi Ṣékémù ṣe ogún fún àwọn èèyàn mi, Màá sì díwọ̀n Àfonífojì Súkótù fún ẹni tí mo bá fẹ́.
8 Gílíádì jẹ́ tèmi, bí Mánásè ṣe jẹ́ tèmi, Éfúrémù sì ni akoto orí mi; Júdà ni ọ̀pá àṣẹ mi.
9 Móábù ni bàsíà tí mo fi ń wẹ ẹsẹ̀. Orí Édómù ni màá ju bàtà mi sí. Màá kígbe ìṣẹ́gun lórí Filísíà.”
10 Ta ló máa mú mi wá sí ìlú olódi? Ta ló máa mú mi lọ sí Édómù?
11 Ìwọ Ọlọ́run tí o ti kọ̀ wá sílẹ̀ náà ni, Ìwọ Ọlọ́run wa, tí o kò bá àwọn ọmọ ogun wa jáde mọ́.
12 Ràn wá lọ́wọ́ nínú wàhálà wa, Nítorí asán ni ìgbàlà látọwọ́ èèyàn.
13 Ọlọ́run ló máa fún wa lágbára, Yóò sì tẹ àwọn ọ̀tá wa rẹ́.
Sí olùdarí. Ti Dáfídì. Orin. 109 Ìwọ Ọlọ́run tí mò ń yìn, má ṣe dákẹ́.
2 Nítorí àwọn ẹni burúkú àti àwọn ẹlẹ́tàn ń la ẹnu wọn sí mi. Wọ́n ń fi ahọ́n èké sọ̀rọ̀ nípa mi;
3 Wọ́n yí mi ká, wọ́n sì ń sọ̀rọ̀ ìkórìíra sí mi, Wọ́n ń bá mi jà láìnídìí.
4 Mo nífẹ̀ẹ́ wọn, àmọ́ ńṣe ni wọ́n ń ta kò mí; Síbẹ̀ mi ò dákẹ́ àdúrà.
5 Wọ́n ń fi ibi san ire fún mi, Wọ́n sì ń fi ìkórìíra san ìfẹ́ tí mo ní sí wọn.
6 Yan ẹni burúkú lé e lórí; Kí alátakò dúró sí ọwọ́ ọ̀tún rẹ̀.
7 Nígbà tí wọ́n bá ṣèdájọ́ rẹ̀, kí ó jẹ̀bi; Kí á ka àdúrà rẹ̀ pàápàá sí ẹ̀ṣẹ̀.
8 Kí ẹ̀mí rẹ̀ má ṣe gùn; Kí ẹlòmíì gba iṣẹ́ àbójútó rẹ̀.
9 Kí àwọn ọmọ rẹ̀ di aláìníbaba, Kí ìyàwó rẹ̀ sì di opó.
10 Kí àwọn ọmọ rẹ̀ máa tọrọ nǹkan kiri, Kí wọ́n sì máa jáde látinú ilé wọn tó ti di ahoro lọ wá oúnjẹ.
11 Kí ẹni tó jẹ ní gbèsè gbẹ́sẹ̀ lé gbogbo ohun tó ní, Kí àwọn àjèjì sì kó ohun ìní rẹ̀.
12 Kí ẹnikẹ́ni má ṣe nawọ́ oore sí i, Kí ẹnikẹ́ni má sì ṣojú rere sí àwọn ọmọ rẹ̀ tí kò ní bàbá.
13 Kí àtọmọdọ́mọ rẹ̀ pa rẹ́; Kí orúkọ wọn pa rẹ́ kí ìran tó ń bọ̀ tó dé.
14 Kí Jèhófà rántí àṣìṣe àwọn baba ńlá rẹ̀, Kí ẹ̀ṣẹ̀ ìyá rẹ̀ má sì pa rẹ́.
15 Kí Jèhófà máa rántí gbogbo ohun tí wọ́n ṣe; Kí ó sì pa ìrántí wọn rẹ́ kúrò ní ayé.
16 Nítorí kò rántí ṣe oore, Àmọ́, ó ń lé ẹni tí ìyà ń jẹ àti aláìní pẹ̀lú ẹni tó ní ọgbẹ́ ọkàn Láti pa wọ́n.
17 Ó fẹ́ràn kó máa gégùn-ún, ohun tó sì dà lé e lórí nìyẹn; Kì í fẹ́ súre, torí náà, kò rí ìbùkún kankan gbà.
18 Ó gbé ègún wọ̀ bí aṣọ. Ó dà sínú ara rẹ̀ bí omi, Ó sì wọnú egungun rẹ̀ bí òróró.
19 Kí ègún wé mọ́ ọn bí aṣọ tó ń wọ̀ Àti bí àmùrè tó ń dè nígbà gbogbo.
20 Ohun tí Jèhófà máa san fún ẹni tó ń ta kò mí nìyí Àti fún àwọn tó ń sọ̀rọ̀ burúkú sí mi.
21 Àmọ́ ìwọ, Jèhófà Olúwa Ọba Aláṣẹ, Gbèjà mi nítorí orúkọ rẹ. Gbà mí sílẹ̀, nítorí ìfẹ́ rẹ tí kì í yẹ̀ dára.
22 Mi ò lè ṣe nǹkan kan, mo jẹ́ aláìní, Ọkàn mi sì ti gbọgbẹ́.
23 Mò ń kọjá lọ bí òjìji tó ń pa rẹ́ lọ; Wọ́n ti gbọ̀n mí dà nù bí eéṣú.
24 Àwọn eékún mi ti yẹ̀ nítorí ààwẹ̀ gbígbà; Mo ti rù, mo sì ń kú lọ.
25 Mo ti di ohun tí wọ́n fi ń ṣe yẹ̀yẹ́. Tí wọ́n bá rí mi, ṣe ni wọ́n ń mi orí.
26 Ràn mí lọ́wọ́, Jèhófà Ọlọ́run mi; Fi ìfẹ́ rẹ tí kì í yẹ̀ gbà mí.
27 Kí wọ́n mọ̀ pé ọwọ́ rẹ ló ṣe èyí; Pé ìwọ, Jèhófà, ló ṣe é.
28 Kí wọ́n gégùn-ún, àmọ́ ṣe ni kí o súre fún mi. Tí wọ́n bá dìde sí mi, jẹ́ kí ojú tì wọ́n, Àmọ́ kí ìránṣẹ́ rẹ máa yọ̀.
29 Kí ẹ̀tẹ́ bo àwọn tó ń ta kò mí; Kí wọ́n gbé ìtìjú wọ̀ bí aṣọ.
30 Ẹnu mi á máa yin Jèhófà gidigidi; Màá máa yìn ín níwájú ọ̀pọ̀ èèyàn.
31 Nítorí á dúró ní ọwọ́ ọ̀tún aláìní Láti gbà á lọ́wọ́ àwọn tó ń dá a lẹ́bi.
Ti Dáfídì. Orin. 110 Jèhófà sọ fún Olúwa mi pé: “Jókòó sí ọwọ́ ọ̀tún mi Títí màá fi fi àwọn ọ̀tá rẹ ṣe àpótí ìtìsẹ̀ rẹ.”
2 Jèhófà yóò na ọ̀pá agbára rẹ jáde láti Síónì, yóò sọ pé: “Máa ṣẹ́gun lọ láàárín àwọn ọ̀tá rẹ.”
3 Àwọn èèyàn rẹ máa yọ̀ǹda ara wọn tinútinú ní ọjọ́ ìjáde ogun rẹ. Nínú ọlá ńlá ìjẹ́mímọ́, láti ibi tí ọ̀yẹ̀ ti ń là, O ní àwùjọ àwọn ọ̀dọ́ tí wọ́n rí bí ìrì tó ń sẹ̀.
4 Jèhófà ti búra, kò sì ní pèrò dà, ó ní: “Ìwọ jẹ́ àlùfáà títí láé Ní ọ̀nà ti Melikisédékì!”
5 Jèhófà yóò wà ní ọwọ́ ọ̀tún rẹ; Yóò fọ́ àwọn ọba túútúú ní ọjọ́ ìbínú rẹ̀.
6 Yóò mú ìdájọ́ ṣẹ lórí àwọn orílẹ̀-èdè; Yóò fi òkú kún ilẹ̀ náà. Yóò fọ́ aṣáájú ilẹ̀ fífẹ̀ túútúú.
7 Yóò mu omi odò tó wà lójú ọ̀nà, Yóò sì gbé orí rẹ̀ sókè.
111 Ẹ yin Jáà!  Màá fi gbogbo ọkàn mi yin Jèhófà  Nínú àwùjọ àwọn adúróṣinṣin àti nínú ìjọ.
2 Àwọn iṣẹ́ Jèhófà tóbi;  Gbogbo àwọn tó fẹ́ràn wọn máa ń kẹ́kọ̀ọ́ nípa wọn.
3 Àwọn iṣẹ́ rẹ̀ ní ògo àti ọlá ńlá, ו [Wọ́ọ̀] Òdodo rẹ̀ sì wà títí láé.
4 Ó ń mú ká rántí àwọn iṣẹ́ àgbàyanu rẹ̀.  Jèhófà jẹ́ agbatẹnirò àti aláàánú.
5 Ó ń fún àwọn tó bẹ̀rù rẹ̀ ní oúnjẹ.  Ó rántí májẹ̀mú rẹ̀ títí láé.
6 Ó ti fi àwọn iṣẹ́ agbára rẹ̀ han àwọn èèyàn rẹ̀  Bó ṣe fún wọn ní ogún àwọn orílẹ̀-èdè.
7 Àwọn iṣẹ́ ọwọ́ rẹ̀ jẹ́ òtítọ́ àti ìdájọ́ òdodo;  Gbogbo àṣẹ rẹ̀ ṣeé gbẹ́kẹ̀ lé.
8 Wọ́n ṣeé gbára lé ní gbogbo ìgbà, ní báyìí àti títí láé;  Inú òtítọ́ àti òdodo ni wọ́n ti wá.
9 Ó ti ra àwọn èèyàn rẹ̀ pa dà,  Ó pàṣẹ pé kí májẹ̀mú rẹ̀ wà títí láé.  Orúkọ rẹ̀ jẹ́ mímọ́, ó sì yẹ fún ọ̀wọ̀.
10 Ìbẹ̀rù Jèhófà ni ìbẹ̀rẹ̀ ọgbọ́n.  Gbogbo àwọn tó ń pa àwọn àṣẹ rẹ̀ mọ́ ní òye tó jinlẹ̀ gan-an. ת [Tọ́ọ̀] Ìyìn rẹ̀ wà títí láé.
112 Ẹ yin Jáà!  Aláyọ̀ ni ẹni tó bẹ̀rù Jèhófà,  Tó sì fẹ́ràn àwọn àṣẹ rẹ̀ gan-an.
2 Àtọmọdọ́mọ rẹ̀ yóò di alágbára ní ayé,  Ìran àwọn adúróṣinṣin yóò sì rí ìbùkún.
3 Ọlá àti ọrọ̀ wà nínú ilé rẹ̀, ו [Wọ́ọ̀] Òdodo rẹ̀ sì wà títí láé.
4 Nínú òkùnkùn, ó ń tàn yanran bí ìmọ́lẹ̀ sí àwọn adúróṣinṣin.  Ó jẹ́ agbatẹnirò àti aláàánú àti olódodo.
5 Nǹkan máa ń lọ dáadáa fún ẹni tó bá ń yáni ní nǹkan tọkàntọkàn.  Ìdájọ́ òdodo ló fi ń ṣe nǹkan.
6 Mìmì kan ò ní mì í láé.  A ó máa rántí àwọn olódodo títí láé.
7 Kò ní bẹ̀rù ìròyìn burúkú.  Ọkàn rẹ̀ dúró ṣinṣin, ó gbẹ́kẹ̀ lé Jèhófà.
8 Ọkàn rẹ̀ kò mì; kò bẹ̀rù;  Níkẹyìn, yóò rí ìṣubú àwọn ọ̀tá rẹ̀.
9 Ó ti pín nǹkan fún àwọn èèyàn káàkiri; ó ti fún àwọn aláìní.  Òdodo rẹ̀ wà títí láé.  A ó gbé agbára rẹ̀ ga nínú ògo.
10 Ẹni burúkú á rí i, inú á sì bí i.  Á wa eyín pọ̀, á sì pa rẹ́. ת [Tọ́ọ̀] Ìfẹ́ ọkàn àwọn ẹni burúkú yóò ṣègbé.
113 Ẹ yin Jáà! Ẹ mú ìyìn wá, ẹ̀yin ìránṣẹ́ Jèhófà, Ẹ yin orúkọ Jèhófà.
2 Kí á máa yin orúkọ Jèhófà Láti ìsinsìnyí lọ àti títí láé.
3 Láti yíyọ oòrùn títí dé wíwọ̀ rẹ̀, Kí á máa yin orúkọ Jèhófà.
4 Jèhófà ga ju gbogbo àwọn orílẹ̀-èdè; Ògo rẹ̀ ga ju ọ̀run lọ.
5 Ta ló dà bíi Jèhófà Ọlọ́run wa, Ẹni tó ń gbé ibi gíga?
6 Ó tẹ̀ ba láti wo ọ̀run àti ayé,
7 Ó ń gbé aláìní dìde látinú eruku. Ó ń gbé tálákà dìde látorí eérú
8 Kí ó lè mú un jókòó pẹ̀lú àwọn èèyàn pàtàkì, Àwọn ẹni pàtàkì nínú àwọn èèyàn rẹ̀.
9 Ó ń fún àgàn ní ilé Kí ó lè di abiyamọ aláyọ̀, ìyá àwọn ọmọ. Ẹ yin Jáà!
114 Nígbà tí Ísírẹ́lì jáde kúrò ní Íjíbítì, Tí ilé Jékọ́bù jáde kúrò lọ́dọ̀ àwọn tó ń sọ èdè àjèjì,
2 Júdà di ibi mímọ́ rẹ̀, Ísírẹ́lì di ibi tó ń ṣàkóso lé lórí.
3 Òkun rí i, ó sì sá lọ; Odò Jọ́dánì yíjú pa dà.
4 Àwọn òkè ńlá ń ta pọ́n-ún pọ́n-ún kiri bí àgbò, Àwọn òkè kéékèèké ń ta bí ọ̀dọ́ àgùntàn.
5 Kí ló lé ọ léré, ìwọ òkun? Kí ló dé tí o fi yíjú pa dà, ìwọ Jọ́dánì?
6 Kí ló dé tí ẹ̀yin òkè ńlá fi ń ta pọ́n-ún pọ́n-ún kiri bí àgbò, Tí ẹ̀yin òkè kéékèèké sì ń ta bí ọ̀dọ́ àgùntàn?
7 Máa gbọ̀n jìnnìjìnnì nítorí Olúwa, ìwọ ayé, Nítorí Ọlọ́run Jékọ́bù,
8 Ẹni tó ń sọ àpáta di adágún omi tí esùsú kún inú rẹ̀, Tó ń sọ akọ àpáta di ìsun omi.
115 Kì í ṣe àwa, Jèhófà, kì í ṣe àwa, Àmọ́ orúkọ rẹ ni ògo yẹ Nítorí ìfẹ́ rẹ tí kì í yẹ̀ àti òtítọ́ rẹ.
2 Ṣé ó yẹ kí àwọn orílẹ̀-èdè sọ pé: “Ọlọ́run wọn dà?”
3 Ọlọ́run wa wà ní ọ̀run; Ó ń ṣe ohun tí ó bá fẹ́.
4 Àwọn òrìṣà wọn jẹ́ fàdákà àti wúrà, Iṣẹ́ ọwọ́ èèyàn.
5 Wọ́n ní ẹnu, àmọ́ wọn ò lè sọ̀rọ̀; Wọ́n ní ojú, àmọ́ wọn ò lè ríran;
6 Wọ́n ní etí, àmọ́ wọn ò lè gbọ́ràn; Wọ́n ní imú, àmọ́ wọn ò lè gbóòórùn;
7 Wọ́n ní ọwọ́, àmọ́ wọn ò lè fọwọ́ ba nǹkan; Wọ́n ní ẹsẹ̀, àmọ́ wọn ò lè rìn; Wọn ò lè mú ìró kankan jáde láti ọ̀fun wọn.
8 Àwọn tó ń ṣe wọ́n yóò dà bíi wọn gẹ́lẹ́, Bẹ́ẹ̀ ló sì ṣe máa rí fún gbogbo àwọn tó gbẹ́kẹ̀ lé wọn.
9 Ísírẹ́lì, gbẹ́kẹ̀ lé Jèhófà —Òun ni olùrànlọ́wọ́ wọn àti apata wọn.
10 Ilé Áárónì, ẹ gbẹ́kẹ̀ lé Jèhófà —Òun ni olùrànlọ́wọ́ wọn àti apata wọn.
11 Ẹ̀yin tí ẹ bẹ̀rù Jèhófà, ẹ gbẹ́kẹ̀ lé Jèhófà —Òun ni olùrànlọ́wọ́ wọn àti apata wọn.
12 Jèhófà ń rántí wa, á sì bù kún wa; Á bù kún ilé Ísírẹ́lì; Á bù kún ilé Áárónì.
13 Á bù kún àwọn tó bẹ̀rù Jèhófà, Àti ẹni kékeré àti ẹni ńlá.
14 Jèhófà máa mú kí ẹ pọ̀ sí i, Ẹ̀yin àti àwọn ọmọ yín.
15 Kí Jèhófà bù kún yín, Aṣẹ̀dá ọ̀run àti ayé.
16 Ní ti ọ̀run, ti Jèhófà ni, Àmọ́ ayé ni ó fún àwọn ọmọ èèyàn.
17 Àwọn òkú kì í yin Jáà; Bẹ́ẹ̀ ni ẹnikẹ́ni tó sọ̀ kalẹ̀ lọ sínú ìdákẹ́jẹ́ẹ́ ikú.
18 Àmọ́ a ó máa yin Jáà Láti ìsinsìnyí lọ àti títí láé. Ẹ yin Jáà!
116 Mo nífẹ̀ẹ́ Jèhófà Nítorí ó ń gbọ́ ohùn mi, ẹ̀bẹ̀ mi fún ìrànlọ́wọ́.
2 Nítorí ó ń tẹ́tí sí mi, Èmi yóò máa ké pè é ní gbogbo ìgbà tí mo bá wà láàyè.
3 Àwọn okùn ikú yí mi ká; Isà Òkú dì mí mú. Ìdààmú àti ẹ̀dùn ọkàn bò mí mọ́lẹ̀.
4 Àmọ́ mo ké pe orúkọ Jèhófà, mo ní: “Jèhófà, gbà mí sílẹ̀!”
5 Jèhófà jẹ́ agbatẹnirò àti olódodo; Ọlọ́run wa jẹ́ aláàánú.
6 Jèhófà ń ṣọ́ àwọn aláìmọ̀kan. Wọ́n rẹ̀ mí sílẹ̀, àmọ́ ó gbà mí.
7 Kí ọkàn mi rí ìsinmi lẹ́ẹ̀kan sí i, Nítorí Jèhófà ti fi inú rere hàn sí mi.
8 O ti gbà mí lọ́wọ́ ikú, O gba ojú mi lọ́wọ́ omijé, o sì gba ẹsẹ̀ mi lọ́wọ́ ìkọ̀sẹ̀.
9 Ṣe ni èmi yóò máa rìn níwájú Jèhófà ní ilẹ̀ alààyè.
10 Mo nígbàgbọ́, torí náà mo sọ̀rọ̀; Ìyà jẹ mí gan-an.
11 Ní tèmi, jìnnìjìnnì bò mí, mo sọ pé: “Òpùrọ́ ni gbogbo èèyàn.”
12 Kí ni màá san pa dà fún Jèhófà Lórí gbogbo oore tó ṣe fún mi?
13 Màá gbé ife ìgbàlà, Màá sì ké pe orúkọ Jèhófà.
14 Màá san àwọn ẹ̀jẹ́ mi fún Jèhófà Níwájú gbogbo àwọn èèyàn rẹ̀.
15 Lójú Jèhófà, àdánù ńlá Ni ikú àwọn ẹni ìdúróṣinṣin rẹ̀.
16 Mo bẹ̀ ọ́, Jèhófà, Nítorí ìránṣẹ́ rẹ ni mí. Ìránṣẹ́ rẹ ni mí, ọmọ ẹrúbìnrin rẹ. O ti tú ìdè mi.
17 Màá rú ẹbọ ọpẹ́ sí ọ; Màá ké pe orúkọ Jèhófà.
18 Màá san àwọn ẹ̀jẹ́ mi fún Jèhófà Níwájú gbogbo àwọn èèyàn rẹ̀,
19 Nínú àwọn àgbàlá ilé Jèhófà, Láàárín rẹ, ìwọ Jerúsálẹ́mù. Ẹ yin Jáà!
117 Ẹ yin Jèhófà, gbogbo ẹ̀yin orílẹ̀-èdè; Ẹ gbé e ga, gbogbo ẹ̀yin èèyàn.
2 Nítorí ìfẹ́ tí kì í yẹ̀ tó ní sí wa pọ̀ gan-an; Òtítọ́ Jèhófà wà títí láé. Ẹ yin Jáà!
118 Ẹ fi ọpẹ́ fún Jèhófà, nítorí ó jẹ́ ẹni rere; Ìfẹ́ rẹ̀ tí kì í yẹ̀ wà títí láé.
2 Kí Ísírẹ́lì sọ pé: “Ìfẹ́ rẹ̀ tí kì í yẹ̀ wà títí láé.”
3 Kí àwọn ará ilé Áárónì sọ pé: “Ìfẹ́ rẹ̀ tí kì í yẹ̀ wà títí láé.”
4 Kí àwọn tó ń bẹ̀rù Jèhófà sọ pé: “Ìfẹ́ rẹ̀ tí kì í yẹ̀ wà títí láé.”
5 Mo ké pe Jáà nínú wàhálà mi; Jáà dá mi lóhùn, ó sì mú mi wá síbi ààbò.
6 Jèhófà wà lẹ́yìn mi; mi ò ní bẹ̀rù. Kí ni èèyàn lè fi mí ṣe?
7 Jèhófà wà lẹ́yìn mi láti ràn mí lọ́wọ́; Màá rí ìṣubú àwọn tó kórìíra mi.
8 Ó sàn láti fi Jèhófà ṣe ibi ààbò Ju láti gbẹ́kẹ̀ lé èèyàn.
9 Ó sàn láti fi Jèhófà ṣe ibi ààbò Ju láti gbẹ́kẹ̀ lé àwọn olórí.
10 Gbogbo àwọn orílẹ̀-èdè yí mi ká, Àmọ́ ní orúkọ Jèhófà, Mo lé wọn sẹ́yìn.
11 Wọ́n yí mi ká, bẹ́ẹ̀ ni, wọ́n yí mi ká pátápátá, Àmọ́ ní orúkọ Jèhófà, Mo lé wọn sẹ́yìn.
12 Wọ́n yí mi ká bí oyin, Àmọ́ wọ́n kú kíákíá bí iná ẹ̀gún. Ní orúkọ Jèhófà, Mo lé wọn sẹ́yìn.
13 Wọ́n fi agbára tì mí kí n lè ṣubú, Àmọ́ Jèhófà ràn mí lọ́wọ́.
14 Jáà ni ibi ààbò mi àti agbára mi, Ó sì ti di ìgbàlà mi.
15 Ìró ayọ̀ àti ti ìgbàlà Wà ní àgọ́ àwọn olódodo. Ọwọ́ ọ̀tún Jèhófà ń fi agbára rẹ̀ hàn.
16 Ọwọ́ ọ̀tún Jèhófà ń ṣẹ́gun; Ọwọ́ ọ̀tún Jèhófà ń fi agbára rẹ̀ hàn.
17 Mi ò ní kú, ṣe ni màá wà láàyè, Kí n lè máa kéde àwọn iṣẹ́ Jáà.
18 Jáà bá mi wí gan-an, Àmọ́ kò fi mí lé ikú lọ́wọ́.
19 Ẹ ṣí àwọn ẹnubodè òdodo fún mi; Màá wọ inú wọn, màá sì yin Jáà.
20 Ẹnubodè Jèhófà nìyí. Olódodo yóò gba ibẹ̀ wọlé.
21 Màá yìn ọ́, nítorí o dá mi lóhùn, O sì di ìgbàlà mi.
22 Òkúta tí àwọn kọ́lékọ́lé kọ̀ sílẹ̀ Ti di olórí òkúta igun ilé.
23 Ọ̀dọ̀ Jèhófà ni èyí ti wá; Ó jẹ́ ohun ìyanu lójú wa.
24 Ọjọ́ tí Jèhófà dá nìyí; Inú wa yóò máa dùn, a ó sì máa yọ̀ nínú rẹ̀.
25 Jèhófà, a bẹ̀ ọ́, jọ̀wọ́ gbà wá! Jèhófà, jọ̀wọ́ fún wa ní ìṣẹ́gun!
26 Ìbùkún ni fún ẹni tó ń bọ̀ ní orúkọ Jèhófà; À ń bù kún yín látinú ilé Jèhófà.
27 Jèhófà ni Ọlọ́run; Ó ń fún wa ní ìmọ́lẹ̀. Ẹ já ewé dání, kí ẹ sì dara pọ̀ mọ́ àwọn tó ń kọ́wọ̀ọ́ rìn lọ síbi àjọyọ̀, Títí dé ibi àwọn ìwo pẹpẹ.
28 Ìwọ ni Ọlọ́run mi, màá yìn ọ́; Ìwọ Ọlọ́run mi, màá gbé ọ ga.
29 Ẹ fi ọpẹ́ fún Jèhófà, nítorí ó jẹ́ ẹni rere; Ìfẹ́ rẹ̀ tí kì í yẹ̀ wà títí láé.
119 Aláyọ̀ ni àwọn tí wọ́n jẹ́ aláìlẹ́bi ní ọ̀nà wọn, Àwọn tó ń rìn nínú òfin Jèhófà.
2 Aláyọ̀ ni àwọn tó ń kíyè sí àwọn ìránnilétí rẹ̀, Àwọn tó ń fi gbogbo ọkàn wọn wá a.
3 Wọn kì í hùwà àìṣòdodo; Wọ́n ń rìn ní àwọn ọ̀nà rẹ̀.
4 O ti pàṣẹ pé Kí a máa pa òfin rẹ mọ́ délẹ̀délẹ̀.
5 Ká ní mo lè máa jẹ́ adúróṣinṣin nìṣó Kí n lè máa pa àwọn ìlànà rẹ mọ́!
6 Nígbà náà, ojú ò ní tì mí Tí mo bá ń ronú nípa gbogbo àṣẹ rẹ.
7 Màá fi ọkàn tó dúró ṣinṣin yìn ọ́ Nígbà tí mo bá kọ́ nípa àwọn ìdájọ́ rẹ tó jẹ́ òdodo.
8 Màá pa àwọn ìlànà rẹ mọ́. Má fi mí sílẹ̀ pátápátá.
9 Báwo ni ọ̀dọ́kùnrin ṣe lè mú ipa ọ̀nà rẹ̀ mọ́? Tó bá ń kíyè sára, tó sì ń pa ọ̀rọ̀ rẹ mọ́.
10 Gbogbo ọkàn mi ni mo fi wá ọ. Má ṣe jẹ́ kí n yà kúrò nínú àwọn àṣẹ rẹ.
11 Mo fi ọ̀rọ̀ rẹ ṣe ìṣúra nínú ọkàn mi Kí n má bàa dẹ́ṣẹ̀ sí ọ.
12 Ìyìn ni fún ọ, Jèhófà; Kọ́ mi ní àwọn ìlànà rẹ.
13 Mo fi ètè mi kéde Gbogbo àwọn ìdájọ́ tí o ti ṣe.
14 Àwọn ìránnilétí rẹ ń mú inú mi dùn Ju gbogbo àwọn ohun míì tó ṣeyebíye.
15 Màá máa ronú lórí àwọn àṣẹ rẹ, Màá sì máa fojú sí àwọn ọ̀nà rẹ.
16 Mo fẹ́ràn àwọn òfin rẹ. Mi ò ní gbàgbé ọ̀rọ̀ rẹ.
17 Ṣe dáadáa sí èmi ìránṣẹ́ rẹ, Kí n lè wà láàyè, kí n sì máa pa ọ̀rọ̀ rẹ mọ́.
18 La ojú mi kí n lè rí Àwọn ohun àgbàyanu tó wà nínú òfin rẹ kedere.
19 Àjèjì lásán ni mí lórí ilẹ̀ yìí. Má fi àwọn àṣẹ rẹ pa mọ́ fún mi.
20 Ìfẹ́ àwọn ìdájọ́ rẹ Gbà mí lọ́kàn nígbà gbogbo.
21 O bá àwọn tó ń kọjá àyè wọn wí, Àwọn ẹni ègún tó ń yà kúrò nínú àwọn àṣẹ rẹ.
22 Mú ẹ̀gàn àti àbùkù kúrò lára mi, Nítorí pé mo ti kíyè sí àwọn ìránnilétí rẹ.
23 Kódà nígbà tí àwọn olórí bá jọ jókòó, tí wọ́n sì ń sọ̀rọ̀ mi láìdáa, Àwọn ìlànà rẹ ni èmi ìránṣẹ́ rẹ ń ronú lé lórí.
24 Mo fẹ́ràn àwọn ìránnilétí rẹ; Àwọn ló ń gbà mí nímọ̀ràn.
25 Mo dùbúlẹ̀ nínú eruku. Mú kí n máa wà láàyè bí o ṣe sọ.
26 Mo sọ àwọn ọ̀nà mi fún ọ, o sì dá mi lóhùn; Kọ́ mi ní àwọn ìlànà rẹ.
27 Jẹ́ kí n mọ ìtumọ̀ àwọn àṣẹ rẹ, Kí n lè máa ronú lórí àwọn iṣẹ́ àgbàyanu rẹ.
28 Ẹ̀dùn ọkàn ò jẹ́ kí n rí oorun sùn. Fún mi lókun bí o ṣe sọ.
29 Mú ọ̀nà ẹ̀tàn kúrò lọ́dọ̀ mi, Kí o sì fi òfin rẹ ṣojú rere sí mi.
30 Mo ti yan ọ̀nà òdodo. Mo gbà pé àwọn ìdájọ́ rẹ tọ̀nà.
31 Mo rọ̀ mọ́ àwọn ìránnilétí rẹ. Jèhófà, má ṣe jẹ́ kí n rí ìjákulẹ̀.
32 Màá yára rìn ní ọ̀nà àwọn àṣẹ rẹ, Torí pé o ti wá àyè fún un nínú ọkàn mi.
33 Jèhófà, kọ́ mi kí n lè máa tè lé àwọn ìlànà rẹ, Màá sì tẹ̀ lé e délẹ̀délẹ̀.
34 Jẹ́ kí n ní òye, Kí n lè máa tẹ̀ lé òfin rẹ, Kí n sì máa fi gbogbo ọkàn mi pa á mọ́.
35 Darí mi ní ọ̀nà àwọn àṣẹ rẹ, Torí ó ń mú inú mi dùn.
36 Mú kí ọkàn mi máa fà sí àwọn ìránnilétí rẹ, Kó má ṣe fà sí èrè tí kò tọ́.
37 Yí ojú mi kúrò kí n má ṣe máa wo ohun tí kò ní láárí; Mú kí n máa wà láàyè ní ọ̀nà rẹ.
38 Mú ìlérí tí o ṣe fún ìránṣẹ́ rẹ ṣẹ, Ká lè máa bẹ̀rù rẹ.
39 Mú ìtìjú tí mò ń bẹ̀rù kúrò, Nítorí àwọn ìdájọ́ rẹ dára.
40 Wo bí ọkàn mi ṣe ń fà sí àwọn àṣẹ rẹ. Mú kí n máa wà láàyè nínú òdodo rẹ. ו [Wọ́ọ̀]
41 Jèhófà, jẹ́ kí n rí ìfẹ́ rẹ tí kì í yẹ̀, Kí n rí ìgbàlà rẹ bí o ti ṣèlérí;
42 Nígbà náà, màá fún ẹni tó ń pẹ̀gàn mi lésì, Nítorí mo gbẹ́kẹ̀ lé ọ̀rọ̀ rẹ.
43 Má ṣe mú ọ̀rọ̀ òtítọ́ kúrò ní ẹnu mi, Nítorí mo gbẹ́kẹ̀ lé ìdájọ́ rẹ.
44 Èmi yóò máa pa òfin rẹ mọ́ nígbà gbogbo, Títí láé àti láéláé.
45 Èmi yóò máa rìn káàkiri ní ibi ààbò, Nítorí mò ń wá àwọn àṣẹ rẹ.
46 Èmi yóò máa sọ̀rọ̀ nípa àwọn ìránnilétí rẹ níwájú àwọn ọba, Mi ò sì ní tijú.
47 Mo fẹ́ràn àwọn àṣẹ rẹ, Àní, mo nífẹ̀ẹ́ wọn.
48 Màá tẹ́ ọwọ́ mi sókè sí ọ nítorí àwọn àṣẹ rẹ, torí mo nífẹ̀ẹ́ wọn, Màá sì máa ronú lórí àwọn ìlànà rẹ.
49 Rántí ọ̀rọ̀ tí o sọ fún ìránṣẹ́ rẹ, Èyí tí o fi mú kí n nírètí.
50 Ohun tó ń tù mí nínú nìyí nínú ìpọ́njú mi, Ọ̀rọ̀ rẹ ló ń mú kí n wà láàyè.
51 Àwọn tó ń kọjá àyè wọn kàn mí lábùkù, Àmọ́ mi ò yà kúrò nínú òfin rẹ.
52 Jèhófà, mo rántí àwọn ìdájọ́ rẹ ti ìgbà àtijọ́, Wọ́n sì ń tù mí nínú.
53 Mo gbaná jẹ gidigidi nítorí àwọn ẹni burúkú Tó ń pa òfin rẹ tì.
54 Orin ni àwọn ìlànà rẹ jẹ́ fún mi Níbikíbi tí mo bá ń gbé.
55 Jèhófà, mò ń rántí orúkọ rẹ ní òru, Kí n lè máa pa òfin rẹ mọ́.
56 Ó ti jẹ́ ìṣe mi, Nítorí pé mo ti pa àwọn àṣẹ rẹ mọ́.
57 Jèhófà, ìwọ ni ìpín mi; Mo ti ṣèlérí pé màá pa àwọn ọ̀rọ̀ rẹ mọ́.
58 Mo fi gbogbo ọkàn mi bẹ̀ ọ́; Ṣojú rere sí mi bí o ti ṣèlérí.
59 Mo ti yẹ àwọn ọ̀nà mi wò, Kí n lè yí ẹsẹ̀ mi pa dà sí àwọn ìránnilétí rẹ.
60 Mo yára, mi ò sì jáfara Láti pa àwọn àṣẹ rẹ mọ́.
61 Okùn àwọn ẹni burúkú yí mi ká, Àmọ́ mi ò gbàgbé òfin rẹ.
62 Mo jí ní ọ̀gànjọ́ òru kí n lè dúpẹ́ lọ́wọ́ rẹ Nítorí àwọn ìdájọ́ rẹ tó jẹ́ òdodo.
63 Ọ̀rẹ́ mi ni gbogbo àwọn tó bẹ̀rù rẹ Àti àwọn tó ń pa àwọn àṣẹ rẹ mọ́.
64 Jèhófà, ìfẹ́ rẹ tí kì í yẹ̀ kún inú ayé; Kọ́ mi ní àwọn ìlànà rẹ.
65 Jèhófà, gẹ́gẹ́ bí o ṣe sọ, O ti hùwà sí ìránṣẹ́ rẹ lọ́nà tó dáa.
66 Kọ́ mi kí n lè ní làákàyè àti ìmọ̀, Nítorí àwọn àṣẹ rẹ ni mo gbẹ́kẹ̀ lé.
67 Kí a tó fìyà jẹ mí, mo máa ń ṣe ségesège, Àmọ́ ní báyìí, ohun tí o sọ ni mò ń ṣe.
68 Ẹni rere ni ọ́, àwọn iṣẹ́ rẹ sì dára. Kọ́ mi ní àwọn ìlànà rẹ.
69 Àwọn tó ń kọjá àyè wọn ti fi irọ́ yí mi lára, Àmọ́ mò ń fi gbogbo ọkàn mi pa àwọn àṣẹ rẹ mọ́.
70 Ọkàn wọn ti yigbì, Àmọ́ mo fẹ́ràn òfin rẹ.
71 Ó dára bí a ṣe fìyà jẹ mí, Kí n lè kọ́ àwọn ìlànà rẹ.
72 Òfin tí o kéde dára fún mi, Ó dára ju ẹgbẹẹgbẹ̀rún wúrà àti fàdákà lọ.
73 Ọwọ́ rẹ ni ó dá mi, tí ó sì mọ mí. Fún mi ní òye, Kí n lè kọ́ àwọn àṣẹ rẹ.
74 Àwọn tó bẹ̀rù rẹ rí mi, wọ́n sì ń yọ̀, Nítorí ọ̀rọ̀ rẹ ni ìrètí mi.
75 Jèhófà, mo mọ̀ pé àwọn ìdájọ́ rẹ jẹ́ òdodo Àti pé nínú òtítọ́ rẹ ni o fìyà jẹ mí.
76 Jọ̀wọ́, jẹ́ kí ìfẹ́ rẹ tí kì í yẹ̀ tù mí nínú, Gẹ́gẹ́ bí ìlérí tí o ṣe fún ìránṣẹ́ rẹ.
77 Ṣàánú mi, kí n lè máa wà láàyè, Nítorí mo fẹ́ràn òfin rẹ.
78 Kí ojú ti àwọn tó ń kọjá àyè wọn, Nítorí wọ́n ń ṣe ohun tí kò dáa sí mi láìnídìí. Àmọ́ èmi yóò máa ronú lórí àwọn àṣẹ rẹ.
79 Kí àwọn tó bẹ̀rù rẹ pa dà sọ́dọ̀ mi, Àwọn tó mọ ìránnilétí rẹ.
80 Kí ọkàn mi jẹ́ aláìlẹ́bi bí mo ṣe ń tẹ̀ lé àwọn ìlànà rẹ, Kí ojú má bàa tì mí.
81 Ọkàn mi ń fà sí ìgbàlà rẹ, Nítorí ọ̀rọ̀ rẹ ni ìrètí mi.
82 Ojú mi fẹ́ máa rí ọ̀rọ̀ rẹ Nígbà tí mo béèrè pé: “Ìgbà wo lo máa tù mí nínú?”
83 Nítorí mo dà bí ìgò awọ tí èéfín ti mú kí ó gbẹ, Àmọ́ mi ò gbàgbé àwọn ìlànà rẹ.
84 Ọjọ́ mélòó ni kí ìránṣẹ́ rẹ fi dúró? Ìgbà wo lo máa dá àwọn tó ń ṣe inúnibíni sí mi lẹ́jọ́?
85 Àwọn tó ń kọjá àyè wọn gbẹ́ kòtò fún mi, Àwọn tí kì í pa òfin rẹ mọ́.
86 Gbogbo àṣẹ rẹ ṣeé gbẹ́kẹ̀ lé. Àwọn èèyàn ń ṣe inúnibíni sí mi láìnídìí; ràn mí lọ́wọ́!
87 Díẹ̀ ló kù kí wọ́n pa mí rẹ́ kúrò láyé, Àmọ́ mi ò pa àwọn àṣẹ rẹ tì.
88 Mú kí n máa wà láàyè nítorí ìfẹ́ rẹ tí kì í yẹ̀, Kí n lè máa pa àwọn ìránnilétí tí o sọ mọ́.
89 Jèhófà, títí láé Ni ọ̀rọ̀ rẹ yóò wà ní ọ̀run.
90 Òtítọ́ rẹ wà láti ìran dé ìran. O ti fìdí ayé múlẹ̀ gbọn-in, kó lè máa wà nìṣó.
91 Nípasẹ̀ ìdájọ́ rẹ ni wọ́n fi wà títí di òní, Nítorí ìránṣẹ́ rẹ ni gbogbo wọn.
92 Tí kì í bá ṣe pé mo fẹ́ràn òfin rẹ ni, Mi ò bá ti ṣègbé nínú ìpọ́njú mi.
93 Mi ò ní gbàgbé àwọn àṣẹ rẹ láé, Torí pé nípasẹ̀ wọn lo fi mú kí n wà láàyè.
94 Tìrẹ ni mo jẹ́; gbà mí sílẹ̀, Nítorí pé mo ti wá àwọn àṣẹ rẹ.
95 Àwọn ẹni burúkú dènà dè mí láti pa mí, Àmọ́ mò ń fiyè sí àwọn ìránnilétí rẹ.
96 Mo ti rí i pé kò sí ohun tó dáa tí kò kù síbì kan, Àmọ́ àṣẹ rẹ dára láìkù síbì kan.
97 Mo mà nífẹ̀ẹ́ òfin rẹ o! Àtàárọ̀ ṣúlẹ̀ ni mò ń ronú lé e lórí.
98 Àṣẹ rẹ mú kí n gbọ́n ju àwọn ọ̀tá mi lọ, Nítorí pé ó wà pẹ̀lú mi títí láé.
99 Mo ní òye tó jinlẹ̀ ju ti gbogbo àwọn olùkọ́ mi, Nítorí pé mò ń ronú lórí àwọn ìránnilétí rẹ.
100 Mò ń fi òye hùwà ju àwọn àgbààgbà lọ, Nítorí pé mò ń pa àwọn àṣẹ rẹ mọ́.
101 Mi ò rìn ní ọ̀nà ibi èyíkéyìí, Kí n lè máa pa ọ̀rọ̀ rẹ mọ́.
102 Mi ò yà kúrò nínú àwọn ìdájọ́ rẹ, Nítorí o ti kọ́ mi.
103 Àwọn ọ̀rọ̀ rẹ mà dùn mọ́ òkè ẹnu mi o, Ó dùn ju oyin lọ lẹ́nu mi!
104 Àwọn àṣẹ rẹ ló mú kí n máa fòye hùwà. Ìdí nìyẹn tí mo fi kórìíra gbogbo ọ̀nà èké.
105 Ọ̀rọ̀ rẹ jẹ́ fìtílà fún ẹsẹ̀ mi Àti ìmọ́lẹ̀ fún ọ̀nà mi.
106 Mo ti búra, màá sì mú un ṣẹ, Kí n lè máa pa àwọn ìdájọ́ rẹ tó jẹ́ òdodo mọ́.
107 A ti fìyà jẹ mí gan-an. Jọ̀ọ́ Jèhófà, mú kí n máa wà láàyè bí o ṣe sọ.
108 Jèhófà, jọ̀ọ́ jẹ́ kí inú rẹ dùn sí ọrẹ ìyìn àtọkànwá mi, Kí o sì kọ́ mi ní àwọn ìdájọ́ rẹ.
109 Ẹ̀mí mi wà nínú ewu nígbà gbogbo, Àmọ́ mi ò gbàgbé òfin rẹ.
110 Àwọn ẹni burúkú ti dẹ pańpẹ́ dè mí, Àmọ́ mi ò yà kúrò nínú àwọn àṣẹ rẹ.
111 Mo fi àwọn ìránnilétí rẹ ṣe ohun ìní mi tí á máa wà títí lọ, Nítorí àwọn ni ayọ̀ ọkàn mi.
112 Mo ti pinnu láti máa tẹ̀ lé àwọn ìlànà rẹ Nígbà gbogbo, màá sì ṣe bẹ́ẹ̀ délẹ̀délẹ̀.
113 Mo kórìíra àwọn aláàbọ̀-ọkàn, Àmọ́ mo nífẹ̀ẹ́ òfin rẹ.
114 Ìwọ ni ibi ààbò mi àti apata mi, Nítorí ọ̀rọ̀ rẹ ni ìrètí mi.
115 Ẹ kúrò lọ́dọ̀ mi, ẹ̀yin aṣebi, Kí n lè pa àwọn àṣẹ Ọlọ́run mi mọ́.
116 Tì mí lẹ́yìn bí o ti ṣèlérí, Kí n lè máa wà láàyè; Má ṣe jẹ́ kí ìrètí mi já sí asán.
117 Tì mí lẹ́yìn, kí n lè rí ìgbàlà; Nígbà náà, èmi yóò máa pọkàn pọ̀ sórí àwọn ìlànà rẹ.
118 O kọ àwọn tó ń yà kúrò nínú àwọn ìlànà rẹ, Nítorí wọ́n jẹ́ onírọ́ àti ẹlẹ́tàn.
119 O kó gbogbo àwọn ẹni burúkú ayé dà nù bíi pàǹtírí. Ìdí nìyẹn tí mo fi nífẹ̀ẹ́ àwọn ìránnilétí rẹ.
120 Ẹ̀rù rẹ mú kí ara mi máa gbọ̀n; Mò ń bẹ̀rù àwọn ìdájọ́ rẹ.
121 Mo ti ṣe ohun tí ó tọ́, tí ó sì jẹ́ òdodo. Má ṣe fi mí lé ọwọ́ àwọn tó ń ni mí lára!
122 Fi dá ìránṣẹ́ rẹ lójú pé wàá tì í lẹ́yìn; Kí àwọn tó ń kọjá àyè wọn má ṣe ni mí lára.
123 Ojú mi ti di bàìbàì bí mo ṣe ń dúró de ìgbàlà rẹ Àti ìlérí òdodo rẹ.
124 Fi ìfẹ́ rẹ tí kì í yẹ̀ hàn sí ìránṣẹ́ rẹ, Kí o sì kọ́ mi ní àwọn ìlànà rẹ.
125 Ìránṣẹ́ rẹ ni mí; fún mi ní òye, Kí n lè mọ àwọn ìránnilétí rẹ.
126 Jèhófà, ó ti tó àkókò fún ọ láti gbé ìgbésẹ̀, Nítorí wọ́n ti rú òfin rẹ.
127 Ìdí nìyẹn tí mo fi nífẹ̀ẹ́ àwọn àṣẹ rẹ Ju wúrà, kódà ju wúrà tó dára lọ.
128 Nítorí náà, mo gbà pé gbogbo ẹ̀kọ́ tó bá wá látọ̀dọ̀ rẹ tọ̀nà; Mo kórìíra gbogbo ọ̀nà èké.
129 Àwọn ìránnilétí rẹ jẹ́ àgbàyanu. Ìdí nìyẹn tí mo fi ń kíyè sí wọn.
130 Ṣíṣí ọ̀rọ̀ rẹ payá ń mú ìmọ́lẹ̀ wá, Ó ń fún àwọn aláìmọ̀kan ní òye.
131 Mo la gbogbo ẹnu mi, mo sì mí kanlẹ̀, Nítorí pé ọkàn mi ń fà sí àwọn àṣẹ rẹ.
132 Yíjú sí mi, kí o sì ṣojú rere sí mi, Gẹ́gẹ́ bí ìdájọ́ rẹ fún àwọn tó nífẹ̀ẹ́ orúkọ rẹ.
133 Fi ọ̀rọ̀ rẹ darí ìṣísẹ̀ mi láìséwu; Kí aburú kankan má ṣe jọba lórí mi.
134 Gbà mí lọ́wọ́ àwọn aninilára, Màá sì pa àwọn àṣẹ rẹ mọ́.
135 Mú kí ojú rẹ tàn sára ìránṣẹ́ rẹ, Kí o sì kọ́ mi ní àwọn ìlànà rẹ.
136 Omijé ń dà ní ojú mi Nítorí àwọn èèyàn kò pa òfin rẹ mọ́.
137 Olódodo ni ọ́, Jèhófà, Àwọn ìdájọ́ rẹ sì tọ́.
138 Àwọn ìránnilétí rẹ jẹ́ òdodo, Wọ́n sì ṣeé gbára lé pátápátá.
139 Ìtara mi fún ọ gbà mí lọ́kàn, Nítorí àwọn ọ̀tá mi ti gbàgbé àwọn ọ̀rọ̀ rẹ.
140 Ọ̀rọ̀ rẹ jẹ́ èyí tí a yọ́ mọ́ dáadáa, Ìránṣẹ́ rẹ sì nífẹ̀ẹ́ rẹ̀.
141 Mi ò já mọ́ nǹkan kan, mo sì jẹ́ ẹni ẹ̀gàn; Síbẹ̀, mi ò gbàgbé àwọn àṣẹ rẹ.
142 Òdodo rẹ jẹ́ òdodo ayérayé, Òfin rẹ sì jẹ́ òtítọ́.
143 Bí wàhálà àti ìṣòro tilẹ̀ bá mi, Síbẹ̀, mo fẹ́ràn àwọn àṣẹ rẹ.
144 Òdodo àwọn ìránnilétí rẹ wà títí láé. Fún mi ní òye, kí n lè máa wà láàyè.
145 Gbogbo ọkàn mi ni mo fi pè ọ́. Dá mi lóhùn, Jèhófà. Màá pa àwọn ìlànà rẹ mọ́.
146 Mo ké pè ọ́; gbà mí! Màá pa àwọn ìránnilétí rẹ mọ́.
147 Mo ti jí kí ilẹ̀ tó mọ́, kí n lè kígbe fún ìrànlọ́wọ́, Nítorí àwọn ọ̀rọ̀ rẹ ni ìrètí mi.
148 Ojú mi là kí àwọn ìṣọ́ òru tó bẹ̀rẹ̀, Kí n lè ronú lórí ọ̀rọ̀ rẹ.
149 Jọ̀wọ́ gbọ́ ohùn mi nítorí ìfẹ́ rẹ tí kì í yẹ̀. Jèhófà, mú kí n máa wà láàyè nítorí ìdájọ́ òdodo rẹ.
150 Àwọn tó ń hu ìwà àìnítìjú sún mọ́ tòsí; Wọ́n jìnnà réré sí òfin rẹ.
151 Jèhófà, o wà nítòsí, Òtítọ́ sì ni gbogbo àṣẹ rẹ.
152 Tipẹ́tipẹ́ ni mo ti kọ́ nípa àwọn ìránnilétí rẹ, Pé o ṣe wọ́n kí wọ́n lè wà títí láé.
153 Wo ìyà tó ń jẹ mí, kí o sì gbà mí sílẹ̀, Nítorí mi ò gbàgbé òfin rẹ.
154 Gbèjà mi, kí o sì gbà mí sílẹ̀; Mú kí n máa wà láàyè bí o ti ṣèlérí.
155 Ìgbàlà jìnnà réré sí àwọn ẹni burúkú, Nítorí wọn kò wá àwọn ìlànà rẹ.
156 Àánú rẹ pọ̀, Jèhófà. Mú kí n máa wà láàyè nítorí ìdájọ́ òdodo rẹ.
157 Àwọn ọ̀tá mi àti àwọn tó ń ṣe inúnibíni sí mi pọ̀; Àmọ́ mi ò yà kúrò nínú àwọn ìránnilétí rẹ.
158 Ojú burúkú ni mo fi ń wo àwọn oníbékebèke, Torí wọn kì í pa ọ̀rọ̀ rẹ mọ́.
159 Wo bí mo ṣe nífẹ̀ẹ́ àwọn àṣẹ rẹ! Jèhófà, mú kí n máa wà láàyè nítorí ìfẹ́ rẹ tí kì í yẹ̀.
160 Òtítọ́ ni kókó inú ọ̀rọ̀ rẹ, Gbogbo ìdájọ́ rẹ tí ó jẹ́ òdodo sì wà títí láé.  tàb
161 Àwọn olórí ń ṣe inúnibíni sí mi láìnídìí, Àmọ́ ìbẹ̀rù ọ̀rọ̀ rẹ wà lọ́kàn mi.
162 Ọ̀rọ̀ rẹ ń mú inú mi dùn, Bí ẹni tó rí ẹrù púpọ̀ kó lójú ogun.
163 Mo kórìíra irọ́, mo kórìíra rẹ̀ gidigidi, Mo nífẹ̀ẹ́ òfin rẹ.
164 Ìgbà méje lóòjọ́ ni mò ń yìn ọ́ Nítorí àwọn ìdájọ́ rẹ tí ó jẹ́ òdodo.
165 Ọ̀pọ̀lọpọ̀ àlàáfíà jẹ́ ti àwọn tó nífẹ̀ẹ́ òfin rẹ; Kò sí ohun tó lè mú wọn kọsẹ̀.
166 Mò ń retí àwọn iṣẹ́ ìgbàlà rẹ, Jèhófà, Mo sì ń pa àwọn àṣẹ rẹ mọ́.
167 Mò ń pa àwọn ìránnilétí rẹ mọ́, Mo sì nífẹ̀ẹ́ wọn púpọ̀.
168 Mò ń pa àwọn àṣẹ àti àwọn ìránnilétí rẹ mọ́, Nítorí o mọ gbogbo ohun tí mò ń ṣe. ת [Tọ́ọ̀]
169 Kí igbe mi fún ìrànlọ́wọ́ dé ọ̀dọ̀ rẹ, Jèhófà. Fún mi ní òye nípasẹ̀ ọ̀rọ̀ rẹ.
170 Kí ìbéèrè mi fún ojú rere wá síwájú rẹ. Gbà mí bí o ti ṣèlérí.
171 Kí ìyìn kún ẹnu mi, Nítorí o ti kọ́ mi ní àwọn ìlànà rẹ.
172 Kí ahọ́n mi máa fi ọ̀rọ̀ rẹ kọrin, Nítorí gbogbo àṣẹ rẹ jẹ́ òdodo.
173 Kí ọwọ́ rẹ ṣe tán láti ràn mí lọ́wọ́, Nítorí mo ti pinnu pé màá máa pa àwọn àṣẹ rẹ mọ́.
174 Ọkàn mi ń fà sí ìgbàlà rẹ, Jèhófà, Mo sì fẹ́ràn òfin rẹ.
175 Jẹ́ kí n máa wà láàyè, kí n lè máa yìn ọ́; Kí àwọn ìdájọ́ rẹ máa ràn mí lọ́wọ́.
176 Mo ti ṣìnà bí àgùntàn tó sọ nù. Wá ìránṣẹ́ rẹ, Nítorí mi ò gbàgbé àwọn àṣẹ rẹ.
Orin Ìgòkè. 120 Mo ké pe Jèhófà nínú wàhálà mi, Ó sì dá mi lóhùn.
2 Jèhófà, gbà mí lọ́wọ́ ètè tó ń parọ́ Àti lọ́wọ́ ahọ́n ẹ̀tàn.
3 Ṣé o mọ ohun tí Ó máa ṣe sí ọ, ṣé o mọ ìyà tí Ó máa fi jẹ ọ́, Ìwọ ahọ́n ẹ̀tàn?
4 Yóò lo àwọn ọfà mímú jagunjagun Àti ẹyin iná àwọn igi wíwẹ́.
5 Mo gbé, nítorí mo jẹ́ àjèjì ní Méṣékì! Mò ń gbé láàárín àwọn àgọ́ Kídárì.
6 Mo ti ń gbé tipẹ́tipẹ́ Pẹ̀lú àwọn tó kórìíra àlàáfíà.
7 Àlàáfíà ni èmi ń fẹ́, àmọ́ nígbà tí mo bá sọ̀rọ̀, Ogun ni wọ́n ń fẹ́.
Orin Ìgòkè. 121 Mo gbé ojú mi sókè sí àwọn òkè. Ibo ni ìrànlọ́wọ́ mi yóò ti wá?
2 Ọ̀dọ̀ Jèhófà ni ìrànlọ́wọ́ mi ti ń wá, Aṣẹ̀dá ọ̀run àti ayé.
3 Kò ní jẹ́ kí ẹsẹ̀ rẹ yọ̀. Ẹni tó ń ṣọ́ ọ kò ní tòògbé láé.
4 Wò ó! Ẹni tó ń ṣọ́ Ísírẹ́lì kì í tòògbé, Bẹ́ẹ̀ ni kì í sùn.
5 Jèhófà ń ṣọ́ ọ. Jèhófà ni ibòji tó wà ní ọwọ́ ọ̀tún rẹ.
6 Oòrùn kò ní pa ọ́ lára ní ọ̀sán, Tàbí òṣùpá ní òru.
7 Jèhófà yóò máa ṣọ́ ọ kí jàǹbá kankan má ṣe ọ́. Yóò máa ṣọ́ ẹ̀mí rẹ.
8 Jèhófà yóò máa ṣọ́ ọ nínú gbogbo ohun tí o bá ń ṣe Láti ìsinsìnyí lọ àti títí láé.
Orin Ìgòkè. Ti Dáfídì. 122 Mo yọ̀ nígbà tí wọ́n sọ fún mi pé: “Jẹ́ ká lọ sí ilé Jèhófà.”
2 Ní báyìí, ẹsẹ̀ wa dúró Ní àwọn ẹnubodè rẹ, ìwọ Jerúsálẹ́mù.
3 A kọ́ Jerúsálẹ́mù bí ìlú, Ó so pọ̀ mọ́ra.
4 Àwọn ẹ̀yà ti lọ síbẹ̀, Àwọn ẹ̀yà Jáà, Kí wọ́n lè fi ọpẹ́ fún orúkọ Jèhófà, Gẹ́gẹ́ bí ìrántí fún Ísírẹ́lì.
5 Nítorí ibẹ̀ la gbé àwọn ìtẹ́ ìdájọ́ kalẹ̀ sí, Àwọn ìtẹ́ ilé Dáfídì.
6 Ẹ gbàdúrà pé kí Jerúsálẹ́mù ní àlàáfíà. Àwọn tó nífẹ̀ẹ́ rẹ yóò wà láìséwu, ìwọ ìlú.
7 Kí àlàáfíà máa wà nínú àwọn odi rẹ, Kí ààbò sì wà nínú àwọn ilé gogoro rẹ tó láàbò.
8 Nítorí àwọn arákùnrin mi àti àwọn ọ̀rẹ́ mi, màá sọ pé: “Kí àlàáfíà wà nínú rẹ.”
9 Nítorí ilé Jèhófà Ọlọ́run wa, Màá wá ire fún ọ.
Orin Ìgòkè. 123 Ìwọ ni mo gbé ojú mi sókè sí, Ìwọ tí o gúnwà ní ọ̀run.
2 Bí ojú àwọn ìránṣẹ́ ṣe ń wo ọwọ́ ọ̀gá wọn Àti bí ojú ìránṣẹ́bìnrin ṣe ń wo ọwọ́ ọ̀gá rẹ̀ obìnrin, Bẹ́ẹ̀ ni ojú wa ń wo Jèhófà Ọlọ́run wa, Títí á fi ṣojú rere sí wa.
3 Ṣojú rere sí wa, Jèhófà, ṣojú rere sí wa, Nítorí wọ́n ti kàn wá lábùkù dé góńgó.
4 Àwọn ajọra-ẹni-lójú ti fi wá ṣẹ̀sín dé góńgó, Àwọn agbéraga sì ti kàn wá lábùkù gidigidi.
Orin Ìgòkè. Ti Dáfídì. 124 “Ká ní Jèhófà ò wà pẹ̀lú wa ni” —Kí Ísírẹ́lì sọ pé—
2 “Ká ní Jèhófà ò wà pẹ̀lú wa ni Nígbà tí àwọn èèyàn dìde láti bá wa jà,
3 Wọn ì bá ti gbé wa mì láàyè Nígbà tí inú wọn ń ru sí wa.
4 Omi ì bá ti gbé wa lọ, Ọ̀gbàrá ì bá ti ṣàn kọjá lórí wa.
5 Omi tó ń ru gùdù ì bá ti bò wá mọ́lẹ̀.
6 Ìyìn ni fún Jèhófà, Torí kò fi wá ṣe ẹran ìjẹ fún eyín wọn.
7 A dà bí ẹyẹ tó bọ́ Nínú pańpẹ́ ọdẹ; Pańpẹ́ náà ṣẹ́, A sì bọ́.
8 Ìrànlọ́wọ́ wa wà nínú orúkọ Jèhófà, Aṣẹ̀dá ọ̀run àti ayé.”
Orin Ìgòkè. 125 Àwọn tó gbẹ́kẹ̀ lé Jèhófà Dà bí Òkè Síónì, tí kò ṣeé mì, Àmọ́ tí ó wà títí láé.
2 Bí àwọn òkè ṣe yí Jerúsálẹ́mù ká, Bẹ́ẹ̀ ni Jèhófà yí àwọn èèyàn rẹ̀ ká Láti ìsinsìnyí lọ àti títí láé.
3 Ọ̀pá àṣẹ ìwà burúkú kò ní máa wà lórí ilẹ̀ tí a pín fún àwọn olódodo, Kí àwọn olódodo má bàa bẹ̀rẹ̀ sí í ṣe ohun tí kò tọ́.
4 Jèhófà, ṣe rere sí àwọn ẹni rere, Sí àwọn tí ọkàn wọn dúró ṣinṣin.
5 Ní ti àwọn tó yà sí ọ̀nà àìtọ́, Jèhófà yóò mú wọn kúrò pẹ̀lú àwọn aṣebi. Kí àlàáfíà wà ní Ísírẹ́lì.
Orin Ìgòkè. 126 Nígbà tí Jèhófà kó àwọn èèyàn Síónì tó wà lóko ẹrú pa dà, A rò pé à ń lá àlá ni.
2 Ní àkókò yẹn, ẹ̀rín kún ẹnu wa, Ahọ́n wa sì ń kígbe ayọ̀. Ní àkókò yẹn, wọ́n ń sọ láàárín àwọn orílẹ̀-èdè pé: “Jèhófà ti ṣe àwọn ohun ńlá fún wọn.”
3 Jèhófà ti ṣe àwọn ohun ńlá fún wa, Ayọ̀ wa sì kún.
4 Jèhófà, jọ̀wọ́ kó àwọn èèyàn wa tó wà lóko ẹrú pa dà, Bí ìṣàn omi tó wà ní Négébù.
5 Àwọn tó ń fi omijé fúnrúgbìn Yóò fi igbe ayọ̀ kórè.
6 Ẹni tó ń jáde, bó tilẹ̀ ń sunkún, Tó gbé àpò irúgbìn rẹ̀ dání, Ó dájú pé ó máa pa dà pẹ̀lú igbe ayọ̀, Bó ṣe ń gbé àwọn ìtí rẹ̀ wọlé.
Orin Ìgòkè. Ti Sólómọ́nì. 127 Bí Jèhófà ò bá kọ́ ilé, Lásán ni àwọn tó ń kọ́ ọ ṣiṣẹ́ kára lórí rẹ̀. Bí Jèhófà ò bá ṣọ́ ìlú, Lásán ni ẹ̀ṣọ́ wà lójúfò.
2 Lásán lẹ̀ ń dìde ní kùtùkùtù, Tí ẹ̀ ń pẹ́ kí ẹ tó sùn, Tí ẹ sì ń fi gbogbo agbára ṣiṣẹ́ kí ẹ lè rí oúnjẹ, Torí Ọlọ́run ń pèsè fún àwọn tó fẹ́ràn, ó sì ń jẹ́ kí wọ́n rí oorun sùn.
3 Wò ó! Àwọn ọmọ jẹ́ ogún láti ọ̀dọ̀ Jèhófà; Èso ikùn jẹ́ èrè.
4 Bí ọfà ní ọwọ́ alágbára ọkùnrin, Bẹ́ẹ̀ ni àwọn ọmọ téèyàn bí nígbà ọ̀dọ́.
5 Aláyọ̀ ni ọkùnrin tó fi wọ́n kún apó rẹ̀. Ojú kò ní tì wọ́n, Nítorí wọ́n á bá àwọn ọ̀tá sọ̀rọ̀ ní ẹnubodè ìlú.
Orin Ìgòkè. 128 Aláyọ̀ ni gbogbo ẹni tó bẹ̀rù Jèhófà, Tó ń rìn ní àwọn ọ̀nà Rẹ̀.
2 Wàá jẹ ohun tí ọwọ́ rẹ ṣiṣẹ́ kára láti mú jáde. Wàá láyọ̀, wàá sì láásìkí.
3 Ìyàwó rẹ yóò dà bí igi àjàrà tó ń so nínú ilé rẹ; Àwọn ọmọ rẹ yóò dà bí àwọn ẹ̀ka tó ṣẹ̀ṣẹ̀ yọ lára igi ólífì, wọ́n á yí tábìlì rẹ ká.
4 Wò ó! Bí ọkùnrin tó bẹ̀rù Jèhófà Ṣe máa rí ìbùkún gbà nìyẹn.
5 Jèhófà yóò bù kún ọ láti Síónì. Kí aásìkí Jerúsálẹ́mù ṣojú rẹ ní gbogbo ọjọ́ ayé rẹ,
6 Kí o sì rí àwọn ọmọ ọmọ rẹ. Kí àlàáfíà wà ní Ísírẹ́lì.
Orin Ìgòkè. 129 “Láti ìgbà èwe mi ni wọ́n ti ń gbógun tì mí” —Kí Ísírẹ́lì sọ pé—
2 “Láti ìgbà èwe mi ni wọ́n ti ń gbógun tì mí; Àmọ́, wọn kò ṣẹ́gun mi.
3 Àwọn tó ń túlẹ̀ ti túlẹ̀ kọjá lórí ẹ̀yìn mi; Wọ́n ti mú kí àwọn poro wọn gùn.”
4 Àmọ́ olódodo ni Jèhófà; Ó ti gé okùn àwọn ẹni burúkú.
5 Ojú á tì wọ́n, wọ́n á sì sá pa dà nínú ìtìjú, Gbogbo àwọn tó kórìíra Síónì.
6 Wọ́n á dà bíi koríko orí òrùlé Tó ti rọ kí a tó fà á tu,
7 Tí kò lè kún ọwọ́ ẹni tó ń kórè, Tàbí apá ẹni tó ń kó ìtí jọ.
8 Àwọn tó ń kọjá lọ kò ní sọ pé: “Kí ìbùkún Jèhófà wà lórí yín; A súre fún yín ní orúkọ Jèhófà.”
Orin Ìgòkè. 130 Láti inú ibú ni mo ti ké pè ọ́, Jèhófà.
2 Jèhófà, gbọ́ ohùn mi. Kí etí rẹ ṣí sí ẹ̀bẹ̀ mi fún ìrànlọ́wọ́.
3 Jáà, tó bá jẹ́ pé àṣìṣe lò ń wò, Jèhófà, ta ló lè dúró?
4 Nítorí ìdáríjì tòótọ́ wà lọ́dọ̀ rẹ, Kí a lè máa bọ̀wọ̀ fún ọ.
5 Mo gbẹ́kẹ̀ lé Jèhófà, gbogbo ara mi gbẹ́kẹ̀ lé e; Mò ń dúró de ọ̀rọ̀ rẹ̀.
6 Mò ń retí Jèhófà, Ju bí àwọn olùṣọ́ ṣe ń retí pé kí ilẹ̀ mọ́, Àní, ju bí àwọn olùṣọ́ ṣe ń retí pé kí ilẹ̀ mọ́.
7 Kí Ísírẹ́lì máa dúró de Jèhófà, Nítorí ìfẹ́ Jèhófà kì í yẹ̀, Ó sì ní agbára ńlá tó lè fi rani pa dà.
8 Yóò ra Ísírẹ́lì pa dà nínú gbogbo ẹ̀ṣẹ̀ wọn.
Orin Ìgòkè. Ti Dáfídì. 131 Jèhófà, mi ò gbéra ga, Bẹ́ẹ̀ ni ojú mi ò ga; Bẹ́ẹ̀ ni mi ò máa lé nǹkan ńláńlá, Tàbí àwọn nǹkan tó kọjá agbára mi.
2 Àmọ́, mo ti tu ọkàn mi lára, mo sì ti mú kó pa rọ́rọ́ Bí ọmọ tí a ti gba ọmú lẹ́nu rẹ̀, tó wà lọ́dọ̀ ìyá rẹ̀; Mo ní ìtẹ́lọ́rùn bí ọmọ tí a ti gba ọmú lẹ́nu rẹ̀.
3 Kí Ísírẹ́lì dúró de Jèhófà Láti ìsinsìnyí lọ àti títí láé.
Orin Ìgòkè. 132 Jèhófà, jọ̀wọ́ rántí Dáfídì Àti gbogbo ìyà tó jẹ;
2 Bó ṣe búra fún Jèhófà, Bó ṣe jẹ́jẹ̀ẹ́ fún Alágbára Jékọ́bù pé:
3 “Mi ò ní wọnú àgọ́ mi, àní ilé mi. Mi ò ní dùbúlẹ̀ lórí àga tìmùtìmù mi, àní ibùsùn mi;
4 Mi ò ní jẹ́ kí oorun kun ojú mi, Mi ò sì ní jẹ́ kí ìpéǹpéjú mi tòògbé
5 Títí màá fi rí àyè kan fún Jèhófà, Ibùgbé tó dáa fún Alágbára Jékọ́bù.”
6 Wò ó! A gbọ́ nípa rẹ̀ ní Éfúrátà; A rí i nínú igbó kìjikìji.
7 Ẹ jẹ́ ká wá sínú ibùgbé rẹ̀; Ká forí balẹ̀ níbi àpótí ìtìsẹ̀ rẹ̀.
8 Dìde, Jèhófà, wá sí ibi ìsinmi rẹ, Ìwọ àti Àpótí agbára rẹ.
9 Kí àwọn àlùfáà rẹ gbé òdodo wọ̀, Kí àwọn ẹni ìdúróṣinṣin rẹ sì máa kígbe ayọ̀.
10 Nítorí Dáfídì ìránṣẹ́ rẹ, Má ṣe kọ ẹni àmì òróró rẹ sílẹ̀.
11 Jèhófà ti búra fún Dáfídì, Ó dájú pé kò ní ṣàìmú ọ̀rọ̀ rẹ̀ ṣẹ pé: “Ọ̀kan lára ọmọ rẹ Ni màá gbé gorí ìtẹ́ rẹ.
12 Tí àwọn ọmọ rẹ bá pa májẹ̀mú mi mọ́ Àti àwọn ìránnilétí mi tí mo kọ́ wọn, Àwọn ọmọ tiwọn náà Yóò jókòó sórí ìtẹ́ rẹ títí láé.”
13 Nítorí Jèhófà ti yan Síónì; Ó fẹ́ kó jẹ́ ibùgbé rẹ̀, ó ní:
14 “Ibi ìsinmi mi títí láé nìyí; Ibí ni màá máa gbé, nítorí ohun tí mo fẹ́ nìyẹn.
15 Màá fi ọ̀pọ̀ oúnjẹ kún ibẹ̀; Màá fi oúnjẹ tẹ́ àwọn aláìní ibẹ̀ lọ́rùn.
16 Màá gbé ìgbàlà wọ àwọn àlùfáà rẹ̀, Àwọn adúróṣinṣin rẹ̀ yóò sì kígbe ayọ̀.
17 Màá mú kí agbára Dáfídì pọ̀ sí i níbẹ̀. Mo ti ṣètò fìtílà fún ẹni àmì òróró mi.
18 Màá gbé ìtìjú wọ àwọn ọ̀tá rẹ̀, Àmọ́ adé orí rẹ̀ yóò máa gbilẹ̀.”
Orin Ìgòkè. Ti Dáfídì. 133 Wò ó! Ó mà dára o, ó mà dùn o Pé kí àwọn ará máa gbé pọ̀ ní ìṣọ̀kan!
2 Ó dà bí òróró dáradára tí a dà sí orí, Tó ń ṣàn sára irùngbọ̀n, Irùngbọ̀n Áárónì, Tó sì ń ṣàn sí ọrùn aṣọ rẹ̀.
3 Ó dà bí ìrì Hámónì Tó ń sẹ̀ sórí àwọn òkè Síónì. Ibẹ̀ ni Jèhófà ti pàṣẹ ìbùkún rẹ̀, Ìyè àìnípẹ̀kun.
Orin Ìgòkè. 134 Ẹ yin Jèhófà, Gbogbo ẹ̀yin ìránṣẹ́ Jèhófà, Ẹ̀yin tó ń ṣiṣẹ́ nínú ilé Jèhófà ní òròòru.
2 Ẹ gbé ọwọ́ yín sókè nínú ìjẹ́mímọ́, Kí ẹ sì yin Jèhófà.
3 Kí Jèhófà, Aṣẹ̀dá ọ̀run àti ayé, Bù kún ọ láti Síónì.
135 Ẹ yin Jáà! Ẹ yin orúkọ Jèhófà; Ẹ mú ìyìn wá, ẹ̀yin ìránṣẹ́ Jèhófà,
2 Ẹ̀yin tó ń ṣiṣẹ́ nínú ilé Jèhófà, Nínú àwọn àgbàlá ilé Ọlọ́run wa.
3 Ẹ yin Jáà, nítorí Jèhófà jẹ́ ẹni rere. Ẹ kọ orin ìyìn sí orúkọ rẹ̀, nítorí ó dára.
4 Jáà ti yan Jékọ́bù fún ara rẹ̀, Ó ti yan Ísírẹ́lì ṣe ohun ìní rẹ̀ pàtàkì.
5 Mo mọ̀ dáadáa pé Jèhófà tóbi; Olúwa wa ju gbogbo ọlọ́run yòókù lọ.
6 Jèhófà ń ṣe gbogbo ohun tó bá fẹ́ Ní ọ̀run àti ní ayé, nínú òkun àti nínú gbogbo ibú omi.
7 Ó ń mú kí ìkùukùu ròkè láti ìkángun ayé; Ó ń ṣe mànàmáná fún òjò; Ó ń mú ẹ̀fúùfù jáde látinú àwọn ilé ìṣúra rẹ̀.
8 Ó pa àwọn àkọ́bí Íjíbítì, Àti èèyàn àti ẹranko.
9 Ó rán àwọn iṣẹ́ àmì àti iṣẹ́ ìyanu sáàárín rẹ, ìwọ Íjíbítì, Sí Fáráò àti sí gbogbo ìránṣẹ́ rẹ̀.
10 Ó pa ọ̀pọ̀ orílẹ̀-èdè run, Ó sì pa àwọn ọba alágbára
11 —Síhónì ọba àwọn Ámórì, Ógù ọba Báṣánì Àti gbogbo àwọn ìjọba Kénáánì.
12 Ó fi ilẹ̀ wọn ṣe ogún, Ó fi ṣe ogún fún Ísírẹ́lì, àwọn èèyàn rẹ̀.
13 Jèhófà, orúkọ rẹ wà títí láé. Jèhófà, òkìkí rẹ yóò máa kàn láti ìran dé ìran.
14 Nítorí Jèhófà yóò gbèjà àwọn èèyàn rẹ̀, Yóò sì ṣàánú àwọn ìránṣẹ́ rẹ̀.
15 Àwọn òrìṣà orílẹ̀-èdè jẹ́ fàdákà àti wúrà, Iṣẹ́ ọwọ́ èèyàn.
16 Wọ́n ní ẹnu, àmọ́ wọn ò lè sọ̀rọ̀; Wọ́n ní ojú, àmọ́ wọn ò lè ríran;
17 Wọ́n ní etí, àmọ́ wọn ò lè gbọ́ràn. Kò sí èémí kankan ní ẹnu wọn.
18 Àwọn tó ń ṣe wọ́n yóò dà bíi wọn gẹ́lẹ́, Bẹ́ẹ̀ ló sì ṣe máa rí fún gbogbo àwọn tó gbẹ́kẹ̀ lé wọn.
19 Ilé Ísírẹ́lì, ẹ yin Jèhófà. Ilé Áárónì, ẹ yin Jèhófà.
20 Ilé Léfì, ẹ yin Jèhófà. Ẹ̀yin tí ẹ bẹ̀rù Jèhófà, ẹ yin Jèhófà.
21 Ìyìn ni fún Jèhófà láti Síónì, Ẹni tó ń gbé ní Jerúsálẹ́mù. Ẹ yin Jáà!
136 Ẹ fi ọpẹ́ fún Jèhófà, nítorí ó jẹ́ ẹni rere; Ìfẹ́ rẹ̀ tí kì í yẹ̀ wà títí láé.
2 Ẹ fi ọpẹ́ fún Ọlọ́run àwọn ọlọ́run, Nítorí ìfẹ́ rẹ̀ tí kì í yẹ̀ wà títí láé.
3 Ẹ fi ọpẹ́ fún Olúwa àwọn olúwa, Nítorí ìfẹ́ rẹ̀ tí kì í yẹ̀ wà títí láé.
4 Òun nìkan ló ń ṣe àwọn ohun àgbàyanu, Nítorí ìfẹ́ rẹ̀ tí kì í yẹ̀ wà títí láé.
5 Ó fi ọgbọ́n dá àwọn ọ̀run, Nítorí ìfẹ́ rẹ̀ tí kì í yẹ̀ wà títí láé.
6 Ó tẹ́ ayé sórí omi, Nítorí ìfẹ́ rẹ̀ tí kì í yẹ̀ wà títí láé.
7 Ó dá àwọn ìmọ́lẹ̀ ńlá, Nítorí ìfẹ́ rẹ̀ tí kì í yẹ̀ wà títí láé.
8 Oòrùn láti máa jọba lórí ọ̀sán, Nítorí ìfẹ́ rẹ̀ tí kì í yẹ̀ wà títí láé.
9 Òṣùpá àti àwọn ìràwọ̀ láti máa jọba lórí òru, Nítorí ìfẹ́ rẹ̀ tí kì í yẹ̀ wà títí láé.
10 Ó pa àwọn àkọ́bí Íjíbítì, Nítorí ìfẹ́ rẹ̀ tí kì í yẹ̀ wà títí láé.
11 Ó mú Ísírẹ́lì jáde kúrò láàárín wọn, Nítorí ìfẹ́ rẹ̀ tí kì í yẹ̀ wà títí láé.
12 Pẹ̀lú ọwọ́ agbára àti apá tó nà jáde, Nítorí ìfẹ́ rẹ̀ tí kì í yẹ̀ wà títí láé.
13 Ó pín Òkun Pupa sí méjì, Nítorí ìfẹ́ rẹ̀ tí kì í yẹ̀ wà títí láé.
14 Ó mú kí Ísírẹ́lì gba àárín rẹ̀ kọjá, Nítorí ìfẹ́ rẹ̀ tí kì í yẹ̀ wà títí láé.
15 Ó gbọn Fáráò àti àwọn ọmọ ogun rẹ̀ sínú Òkun Pupa, Nítorí ìfẹ́ rẹ̀ tí kì í yẹ̀ wà títí láé.
16 Ó mú àwọn èèyàn rẹ̀ gba inú aginjù kọjá, Nítorí ìfẹ́ rẹ̀ tí kì í yẹ̀ wà títí láé.
17 Ó pa àwọn ọba ńlá, Nítorí ìfẹ́ rẹ̀ tí kì í yẹ̀ wà títí láé.
18 Ó pa àwọn ọba alágbára, Nítorí ìfẹ́ rẹ̀ tí kì í yẹ̀ wà títí láé.
19 Síhónì ọba àwọn Ámórì, Nítorí ìfẹ́ rẹ̀ tí kì í yẹ̀ wà títí láé
20 Àti Ógù ọba Báṣánì, Nítorí ìfẹ́ rẹ̀ tí kì í yẹ̀ wà títí láé.
21 Ó fi ilẹ̀ wọn ṣe ogún, Nítorí ìfẹ́ rẹ̀ tí kì í yẹ̀ wà títí láé.
22 Ó fi ṣe ogún fún Ísírẹ́lì ìránṣẹ́ rẹ̀, Nítorí ìfẹ́ rẹ̀ tí kì í yẹ̀ wà títí láé.
23 Ó rántí wa nígbà tí wọ́n rẹ̀ wá sílẹ̀, Nítorí ìfẹ́ rẹ̀ tí kì í yẹ̀ wà títí láé.
24 Ó ń gbà wá sílẹ̀ lọ́wọ́ àwọn ọ̀tá wa, Nítorí ìfẹ́ rẹ̀ tí kì í yẹ̀ wà títí láé.
25 Ó ń fún gbogbo ohun alààyè ní oúnjẹ, Nítorí ìfẹ́ rẹ̀ tí kì í yẹ̀ wà títí láé.
26 Ẹ fi ọpẹ́ fún Ọlọ́run ọ̀run, Nítorí ìfẹ́ rẹ̀ tí kì í yẹ̀ wà títí láé.
137 Létí àwọn odò Bábílónì, ibẹ̀ la jókòó sí. A sunkún nígbà tí a rántí Síónì.
2 Orí àwọn igi pọ́pílà tó wà láàárín rẹ̀ Ni a gbé àwọn háàpù wa kọ́.
3 Ibẹ̀ ni àwọn tó mú wa lẹ́rú ti ní ká kọrin, Àwọn tó ń fi wá ṣẹ̀sín fẹ́ ká dá àwọn lára yá, wọ́n ní: “Ẹ kọ ọ̀kan lára àwọn orin Síónì fún wa.”
4 Báwo la ó ṣe kọ orin Jèhófà Ní ilẹ̀ àjèjì?
5 Tí mo bá gbàgbé rẹ, ìwọ Jerúsálẹ́mù, Kí ọwọ́ ọ̀tún mi gbàgbé ohun tó mọ̀ ọ́n ṣe.
6 Kí ahọ́n mi lẹ̀ mọ́ òkè ẹnu mi Tí mi ò bá rántí rẹ, Tí mi ò bá gbé Jerúsálẹ́mù ga kọjá Olórí ohun tó ń fún mi láyọ̀.
7 Jèhófà, jọ̀wọ́ rántí Ohun tí àwọn ọmọ Édómù sọ lọ́jọ́ tí Jerúsálẹ́mù ṣubú, wọ́n ní: “Ẹ wó o palẹ̀! Ẹ wó o palẹ̀ dé ìpìlẹ̀ rẹ̀!”
8 Ìwọ ọmọbìnrin Bábílónì, tí kò ní pẹ́ di ahoro, Aláyọ̀ ni ẹni tó máa san ọ́ lẹ́san Lórí ohun tí o ṣe sí wa.
9 Aláyọ̀ ni ẹni tó máa gba àwọn ọmọ rẹ lọ́wọ́ rẹ, Tí á sì là wọ́n mọ́ àpáta.
Ti Dáfídì. 138 Màá fi gbogbo ọkàn mi yìn ọ́. Níṣojú àwọn ọlọ́run mìíràn, Màá kọ orin ìyìn.
2 Màá forí balẹ̀ ní ìdojúkọ tẹ́ńpìlì mímọ́ rẹ, Màá sì yin orúkọ rẹ, Nítorí ìfẹ́ rẹ tí kì í yẹ̀ àti òtítọ́ rẹ. Torí o ti gbé ọ̀rọ̀ rẹ àti orúkọ rẹ ga ju gbogbo nǹkan míì lọ.
3 Ní ọjọ́ tí mo pè, o dá mi lóhùn; O mú kí n nígboyà, o sì mú kí n lágbára.
4 Gbogbo ọba ayé yóò yìn ọ́, Jèhófà, Nítorí wọ́n á ti gbọ́ àwọn ìlérí tí o ṣe.
5 Wọ́n á máa fi àwọn ọ̀nà Jèhófà kọrin, Nítorí pé ògo Jèhófà pọ̀.
6 Bó tilẹ̀ jẹ́ pé Jèhófà ga, ó ń kíyè sí àwọn onírẹ̀lẹ̀, Àmọ́, ó jìnnà sí àwọn agbéraga.
7 Bí mo bá tiẹ̀ ń rìn nínú ewu, wàá dá ẹ̀mí mi sí. O na ọwọ́ rẹ sórí àwọn ọ̀tá mi tó ń bínú; Ọwọ́ ọ̀tún rẹ yóò gbà mí là.
8 Jèhófà yóò mú gbogbo ohun tó ní lọ́kàn fún mi ṣẹ. Jèhófà, ìfẹ́ rẹ tí kì í yẹ̀ wà títí láé; Má ṣe pa àwọn iṣẹ́ ọwọ́ rẹ tì.
Fún olùdarí. Ti Dáfídì. Orin. 139 Jèhófà, o ti yẹ̀ mí wò látòkè délẹ̀, o sì mọ̀ mí.
2 O mọ ìgbà tí mo bá jókòó àti ìgbà tí mo bá dìde. Láti ibi tó jìnnà réré, o mọ ohun tí mò ń rò.
3 Ò ń kíyè sí mi nígbà tí mo bá ń rìnrìn àjò àti nígbà tí mo bá dùbúlẹ̀; Gbogbo àwọn ọ̀nà mi ò ṣàjèjì sí ọ.
4 Kí n tó sọ̀rọ̀ jáde lẹ́nu, Wò ó, Jèhófà, o ti mọ gbogbo ohun tí mo fẹ́ sọ.
5 Lẹ́yìn mi àti níwájú mi, o yí mi ká; O sì gbé ọwọ́ rẹ lé mi.
6 Irú ìmọ̀ bẹ́ẹ̀ kọjá òye mi. Ó kọjá ohun tí ọwọ́ mi lè tẹ̀.
7 Ibo ni mo lè sá sí tí màá fi bọ́ lọ́wọ́ ẹ̀mí rẹ, Ibo ni mo sì lè sá lọ kí ojú rẹ má bàa tó mi?
8 Tí mo bá lọ sọ́run, wàá wà níbẹ̀, Tí mo bá sì tẹ́ ibùsùn mi sínú Isà Òkú, wò ó! wàá ti wà níbẹ̀.
9 Tí mo bá fi ìyẹ́ apá ọ̀yẹ̀ fò lọ, Kí n lè máa gbé létí òkun tó jìnnà jù lọ,
10 Kódà, ọwọ́ rẹ yóò darí mi níbẹ̀, Ọwọ́ ọ̀tún rẹ yóò sì dì mí mú.
11 Tí mo bá sọ pé: “Dájúdájú, òkùnkùn yóò fi mí pa mọ́!” Nígbà náà, òkùnkùn tó yí mi ká yóò di ìmọ́lẹ̀.
12 Kódà, òkùnkùn náà kò ní ṣú jù fún ọ, Ṣe ni òru yóò mọ́lẹ̀ bí ọ̀sán; Ìkan náà ni òkùnkùn àti ìmọ́lẹ̀ lójú rẹ.
13 Ìwọ lo ṣe àwọn kíndìnrín mi; O yà mí sọ́tọ̀ ní inú ìyá mi.
14 Mo yìn ọ́ nítorí pé lọ́nà tó ń bani lẹ́rù ni o ṣẹ̀dá mi tìyanutìyanu. Àgbàyanu ni àwọn iṣẹ́ rẹ, Mo mọ èyí dáadáa.
15 Àwọn egungun mi ò pa mọ́ fún ọ Nígbà tí o ṣẹ̀dá mi ní ìkọ̀kọ̀, Nígbà tí o hun mí ní ìsàlẹ̀ ayé.
16 Kódà, ojú rẹ rí mi nígbà tí mo ṣì wà nínú ikùn; Gbogbo àwọn ẹ̀yà rẹ̀ wà lákọsílẹ̀ nínú ìwé rẹ Ní ti àwọn ọjọ́ tí o ṣẹ̀dá wọn, Kí ìkankan lára wọn tó wà.
17 Lójú tèmi, àwọn ìrònú rẹ mà ṣeyebíye o! Ọlọ́run, àròpọ̀ iye wọn mà pọ̀ o!
18 Tí mo bá ní kí n máa kà wọ́n, wọ́n pọ̀ ju iyanrìn lọ. Nígbà tí mo jí, mo ṣì wà pẹ̀lú rẹ.
19 Ọlọ́run, ká ní o bá pa ẹni burúkú! Nígbà náà, àwọn oníwà ipá yóò kúrò lọ́dọ̀ mi,
20 Àwọn tó ń sọ̀rọ̀ rẹ pẹ̀lú èrò ibi lọ́kàn; Àwọn ni ọ̀tá rẹ tí wọ́n ń lo orúkọ rẹ lọ́nà tí kò ní láárí.
21 Mo kórìíra àwọn tó kórìíra rẹ, Jèhófà, Mi ò sì nífẹ̀ẹ́ àwọn tó ń dìtẹ̀ sí ọ.
22 Mo kórìíra wọn gan-an; Wọ́n ti di ọ̀tá paraku sí mi.
23 Yẹ̀ mí wò látòkè délẹ̀, Ọlọ́run, kí o sì mọ ọkàn mi. Ṣàyẹ̀wò mi, kí o sì mọ àwọn ohun tó ń gbé mi lọ́kàn sókè.
24 Wò ó bóyá ìwà burúkú kankan wà nínú mi, Kí o sì darí mi sí ọ̀nà ayérayé.
Fún olùdarí. Orin Dáfídì. 140 Jèhófà, gbà mí lọ́wọ́ àwọn aṣebi; Dáàbò bò mí lọ́wọ́ àwọn oníwà ipá,
2 Àwọn tó ń gbèrò ibi nínú ọkàn wọn, Tí wọ́n sì ń dá ìjà sílẹ̀ látàárọ̀ ṣúlẹ̀.
3 Wọ́n pọ́n ahọ́n wọn bíi ti ejò; Oró paramọ́lẹ̀ wà lábẹ́ ètè wọn. (Sélà)
4 Jèhófà, dáàbò bò mí lọ́wọ́ ẹni burúkú; Máa ṣọ́ mi lọ́wọ́ àwọn oníwà ipá, Àwọn tó ń gbèrò láti mú kí n yọ̀ ṣubú.
5 Àwọn agbéraga dẹ pańpẹ́ pa mọ́ dè mí; Wọ́n fi okùn ta àwọ̀n sẹ́gbẹ̀ẹ́ ọ̀nà. Wọ́n dẹkùn fún mi. (Sélà)
6 Mo sọ fún Jèhófà pé: “Ìwọ ni Ọlọ́run mi. Jèhófà, jọ̀wọ́ gbọ́ ẹ̀bẹ̀ mi fún ìrànlọ́wọ́.”
7 Jèhófà Olúwa Ọba Aláṣẹ, Olùgbàlà mi tó lágbára, O dáàbò bo orí mi ní ọjọ́ ogun.
8 Jèhófà, má ṣe fún àwọn ẹni burúkú ní ohun tí ọkàn wọn fẹ́. Má ṣe jẹ́ kí ohun tí wọ́n gbèrò bọ́ sí i, kí wọ́n má bàa gbé ara wọn ga. (Sélà)
9 Kí ọ̀rọ̀ ibi tí àwọn tó yí mi ká ń fẹnu wọn sọ Dà lé wọn lórí.
10 Kí òjò ẹyin iná rọ̀ lé wọn lórí. Ká jù wọ́n sínú iná, Sínú àwọn kòtò jíjìn, kí wọ́n má ṣe gbérí mọ́.
11 Kí àwọn abanijẹ́ má ṣe ríbi gbé nínú ayé. Kí ibi máa lépa àwọn oníwà ipá, kó sì mú wọn balẹ̀.
12 Mo mọ̀ pé Jèhófà máa gbèjà àwọn aláìní Á sì ṣèdájọ́ òdodo fún àwọn tálákà.
13 Ó dájú pé àwọn olódodo yóò máa fi ọpẹ́ fún orúkọ rẹ; Àwọn adúróṣinṣin yóò máa gbé níwájú rẹ.
Orin Dáfídì. 141 Jèhófà, mo ké pè ọ́. Tètè wá ràn mí lọ́wọ́. Fetí sílẹ̀ nígbà tí mo bá pè ọ́.
2 Kí àdúrà mi dà bíi tùràrí tí a ṣètò sílẹ̀ níwájú rẹ, Kí ọwọ́ tí mo gbé sókè dà bí ọrẹ ọkà ìrọ̀lẹ́.
3 Jèhófà, jọ̀wọ́ yan ẹ̀ṣọ́ fún ẹnu mi, Kí o sì máa ṣọ́ ilẹ̀kùn ètè mi.
4 Má ṣe jẹ́ kí ọkàn mi fà sí ohun búburú kankan, Kí n má bàa lọ́wọ́ sí iṣẹ́ ibi pẹ̀lú àwọn aṣebi; Kí n má ṣe jẹ oúnjẹ aládùn wọn láé.
5 Tí olódodo bá gbá mi, á jẹ́ pé ó ní ìfẹ́ tí kì í yẹ̀ sí mi; Tó bá bá mi wí, á dà bí òróró ní orí mi, Tí orí mi kò ní kọ̀ láé. Mi ò ní dákẹ́ àdúrà kódà nígbà tí àjálù bá bá wọn.
6 Bí a tilẹ̀ ju àwọn onídàájọ́ wọn sílẹ̀ láti ibi gẹ̀rẹ́gẹ̀rẹ́ àpáta, Àwọn èèyàn yóò fetí sí ọ̀rọ̀ mi, torí pé ó lárinrin.
7 Bí ìgbà tí ẹnì kan bá ń tú ilẹ̀, tó sì ń tú u ká, Bẹ́ẹ̀ ni wọ́n tú egungun wa ká ní ẹnu Isà Òkú.
8 Ojú rẹ ni mò ń wò, Jèhófà Olúwa Ọba Aláṣẹ. Ìwọ ni mo fi ṣe ibi ààbò mi. Má ṣe gba ẹ̀mí mi.
9 Dáàbò bò mí kí n má bàa kó sí ẹnu pańpẹ́ tí wọ́n dẹ dè mí, Lọ́wọ́ ìdẹkùn àwọn aṣebi.
10 Àwọn ẹni burúkú lápapọ̀ yóò já sínú àwọ̀n tí àwọn fúnra wọn dẹ, Èmi á sì kọjá lọ láìséwu.
Másíkílì. Ti Dáfídì, nígbà tó wà nínú ihò àpáta. Àdúrà. 142 Mo fi ohùn mi ké pe Jèhófà fún ìrànlọ́wọ́; Mo fi ohùn mi bẹ Jèhófà pé kó ṣojú rere sí mi.
2 Mo tú ẹ̀dùn ọkàn mi jáde níwájú rẹ̀; Mo sọ nípa wàhálà mi níwájú rẹ̀
3 Nígbà tí àárẹ̀ mú ẹ̀mí mi. Ò ń ṣọ́ ọ̀nà mi. Wọ́n dẹ pańpẹ́ pa mọ́ dè mí Ní ọ̀nà tí mò ń rìn.
4 Wo ọwọ́ ọ̀tún mi, kí o sì rí i Pé kò sẹ́ni tó rí tèmi rò. Kò síbi tí mo lè sá lọ; Kò sẹ́ni tí ọ̀rọ̀ mi ká lára.
5 Jèhófà, mo ké pè ọ́ fún ìrànlọ́wọ́. Mo sọ pé: “Ìwọ ni ibi ààbò mi, Gbogbo ohun tí mo ní lórí ilẹ̀ alààyè.”
6 Fetí sí igbe mi fún ìrànlọ́wọ́, Nítorí wọ́n ti bá mi kanlẹ̀. Gbà mí lọ́wọ́ àwọn tó ń ṣe inúnibíni sí mi, Torí wọ́n lágbára jù mí lọ.
7 Mú mi jáde kúrò nínú àjà ilẹ̀ Kí n lè máa yin orúkọ rẹ. Kí àwọn olódodo yí mi ká, Nítorí o ti ṣemí lóore.
Orin Dáfídì. 143 Jèhófà, gbọ́ àdúrà mi; Gbọ́ ẹ̀bẹ̀ mi fún ìrànlọ́wọ́. Dá mi lóhùn nínú òtítọ́ rẹ àti òdodo rẹ.
2 Má ṣe bá ìránṣẹ́ rẹ ṣẹjọ́, Nítorí kò sí alààyè kankan tó lè jẹ́ olódodo níwájú rẹ.
3 Nítorí ọ̀tá ń lépa mi; Ó ti tẹ ẹ̀mí mi mọ́lẹ̀. Ó ti mú kí n máa gbé inú òkùnkùn bí àwọn tó ti kú tipẹ́tipẹ́.
4 Àárẹ̀ mú ẹ̀mí mi; Ọkàn mi kú tipiri nínú mi.
5 Mo rántí àwọn ọjọ́ àtijọ́; Mo ṣe àṣàrò lórí gbogbo iṣẹ́ rẹ; Ó ń yá mi lára láti máa ronú lórí iṣẹ́ ọwọ́ rẹ.
6 Mo tẹ́ ọwọ́ mi sí ọ; Mò ń wá ọ bí ilẹ̀ tó gbẹ táútáú ṣe ń wá òjò. (Sélà)
7 Jọ̀ọ́ Jèhófà, tètè dá mi lóhùn; Agbára mi ti tán. Má fi ojú rẹ pa mọ́ fún mi, Kí n má bàa dà bí àwọn tó ń lọ sínú kòtò.
8 Ní àárọ̀, jẹ́ kí n gbọ́ nípa ìfẹ́ rẹ tí kì í yẹ̀, Nítorí mo gbẹ́kẹ̀ lé ọ. Jẹ́ kí n mọ ọ̀nà tó yẹ kí n máa rìn, Nítorí ìwọ ni mo yíjú sí.
9 Gbà mí lọ́wọ́ àwọn ọ̀tá mi, Jèhófà. Ààbò rẹ ni mò ń wá.
10 Kọ́ mi láti máa ṣe ìfẹ́ rẹ, Nítorí ìwọ ni Ọlọ́run mi. Ẹ̀mí rẹ dára; Kí ó máa darí mi ní ilẹ̀ tó tẹ́jú.
11 Jèhófà, jọ̀wọ́ jẹ́ kí n máa wà láàyè nítorí orúkọ rẹ. Gbà mí nínú wàhálà nítorí òdodo rẹ.
12 Pa àwọn ọ̀tá mi rẹ́ nítorí ìfẹ́ rẹ tí kì í yẹ̀; Pa gbogbo àwọn tó ń halẹ̀ mọ́ mi run, Nítorí ìránṣẹ́ rẹ ni mí.
Ti Dáfídì. 144 Ìyìn ni fún Jèhófà, Àpáta mi, Ẹni tó ń kọ́ ọwọ́ mi ní ìjà Àti ìka mi ní ogun.
2 Òun ni ìfẹ́ mi tí kì í yẹ̀ àti ibi ààbò mi, Ibi gíga mi tó láàbò àti olùgbàlà mi, Apata mi àti Ẹni tí mo fi ṣe ibi ààbò, Ẹni tó ń tẹ àwọn èèyàn lórí ba sábẹ́ mi.
3 Jèhófà, kí ni èèyàn jẹ́, tí o fi ń kíyè sí i Àti ọmọ ẹni kíkú, tí o fi ń fiyè sí i?
4 Èèyàn dà bí èémí lásán; Àwọn ọjọ́ rẹ̀ dà bí òjìji tó ń kọjá lọ.
5 Jèhófà, tẹ àwọn ọ̀run rẹ wálẹ̀ kí o sì sọ̀ kalẹ̀; Fọwọ́ kan àwọn òkè, kí o sì mú kí wọ́n rú èéfín.
6 Mú kí mànàmáná kọ, kí o sì tú àwọn ọ̀tá ká; Ta àwọn ọfà rẹ, kí o sì mú kí wọ́n wà nínú ìdàrúdàpọ̀.
7 Na ọwọ́ rẹ jáde látòkè; Dá mi sílẹ̀, kí o sì gbà mí lọ́wọ́ omi tó ń ru gùdù, Lọ́wọ́ àwọn àjèjì,
8 Àwọn tí ẹnu wọn ń parọ́, Tí wọ́n sì ń gbé ọwọ́ ọ̀tún wọn sókè láti búra èké.
9 Ọlọ́run, màá kọ orin tuntun sí ọ. Màá kọ orin ìyìn sí ọ, pẹ̀lú ohun ìkọrin olókùn tín-ín-rín mẹ́wàá,
10 Sí Ẹni tó ń fún àwọn ọba ní ìṣẹ́gun, Ẹni tó ń gba Dáfídì ìránṣẹ́ rẹ̀ sílẹ̀ lọ́wọ́ idà tó ń pani.
11 Dá mi sílẹ̀, kí o sì gbà mí lọ́wọ́ àwọn àjèjì, Àwọn tí ẹnu wọn ń parọ́, Tí wọ́n sì ń gbé ọwọ́ ọ̀tún wọn sókè láti búra èké.
12 Nígbà náà, àwọn ọmọ wa yóò dà bí irúgbìn kékeré tó máa ń tètè dàgbà, Àwọn ọmọbìnrin wa yóò dà bí àwọn òpó igun tí wọ́n ṣe fún ààfin.
13 Oríṣiríṣi irè oko yóò kún àwọn ilé ìkẹ́rùsí wa; Àwọn agbo ẹran wa yóò di ìlọ́po ẹgbẹ̀rún, wọn yóò sì di ìlọ́po ẹgbẹẹgbàárùn-ún.
14 Àwọn ẹran ọ̀sìn wa tó lóyún kò ní fara pa, oyún ò sì ní bà jẹ́ lára wọn; Kò ní sí igbe wàhálà ní gbàgede ìlú wa.
15 Aláyọ̀ ni àwọn tó rí bẹ́ẹ̀ fún! Aláyọ̀ ni àwọn tí Jèhófà jẹ́ Ọlọ́run wọn!
Ìyìn Dáfídì.  145 Màá gbé ọ ga, ìwọ Ọlọ́run mi Ọba, Màá yin orúkọ rẹ títí láé àti láéláé.
2 Màá yìn ọ́ láti àárọ̀ ṣúlẹ̀; Màá yin orúkọ rẹ títí láé àti láéláé.
3 Jèhófà tóbi, òun sì ni ìyìn yẹ jù lọ, Àwámáridìí ni títóbi rẹ̀.
4 Ìran dé ìran yóò máa yin àwọn iṣẹ́ rẹ; Wọ́n á máa sọ nípa iṣẹ́ ńlá rẹ.
5 Wọ́n á máa sọ nípa ọlá ńlá ológo iyì rẹ, Màá sì máa ṣe àṣàrò lórí àwọn iṣẹ́ àgbàyanu rẹ. ו [Wọ́ọ̀]
6 Wọ́n á máa sọ nípa àwọn iṣẹ́ àgbàyanu rẹ, Màá sì máa kéde títóbi rẹ.
7 Wọ́n á máa yọ̀ ṣẹ̀ṣẹ̀ bí wọ́n ṣe ń sọ nípa ọ̀pọ̀ oore rẹ, Wọ́n á sì máa kígbe ayọ̀ nítorí òdodo rẹ.
8 Jèhófà jẹ́ agbatẹnirò àti aláàánú, Kì í tètè bínú, ìfẹ́ rẹ̀ tí kì í yẹ̀ sì pọ̀ gidigidi.
9 Jèhófà ń ṣoore fún gbogbo ẹ̀dá, Àánú rẹ̀ sì wà lórí gbogbo iṣẹ́ rẹ̀.
10 Jèhófà, gbogbo iṣẹ́ rẹ yóò máa yìn ọ́ lógo, Àwọn ẹni ìdúróṣinṣin rẹ yóò sì máa yìn ọ́.
11 Wọ́n á máa kéde ògo ìjọba rẹ, Wọ́n á sì máa sọ̀rọ̀ nípa agbára rẹ,
12 Kí aráyé lè mọ àwọn iṣẹ́ ńlá rẹ Àti ògo ọlá ńlá ìjọba rẹ.
13 Ìjọba ayérayé ni ìjọba rẹ, Àkóso rẹ sì wà láti ìran dé ìran.
14 Jèhófà ń gbé gbogbo àwọn tó ti fẹ́ ṣubú ró, Ó sì ń gbé gbogbo àwọn tó dorí kodò dìde.
15 Ojú rẹ ni gbogbo ẹ̀dá ń wò, Ò ń fún wọn ní oúnjẹ wọn lásìkò.
16 O ṣí ọwọ́ rẹ, O sì fún gbogbo ohun alààyè ní ohun tí wọ́n ń fẹ́.
17 Jèhófà jẹ́ olódodo ní gbogbo ọ̀nà rẹ̀, Ó sì jẹ́ adúróṣinṣin nínú gbogbo ohun tó ń ṣe.
18 Jèhófà wà nítòsí gbogbo àwọn tó ń ké pè é, Nítòsí gbogbo àwọn tó ń ké pè é ní òtítọ́.
19 Ó ń fún àwọn tó bẹ̀rù rẹ̀ ní ohun tí ọkàn wọn ń fẹ́; Ó ń gbọ́ igbe wọn fún ìrànlọ́wọ́, ó sì ń gbà wọ́n.
20 Jèhófà ń ṣọ́ gbogbo àwọn tó nífẹ̀ẹ́ rẹ̀, Àmọ́ yóò pa gbogbo ẹni burúkú run. ת [Tọ́ọ̀]
21 Ẹnu mi yóò kéde ìyìn Jèhófà; Kí gbogbo ohun alààyè máa yin orúkọ mímọ́ rẹ̀ títí láé àti láéláé.
146 Ẹ yin Jáà! Kí gbogbo ara mi yin Jèhófà.
2 Màá yin Jèhófà ní gbogbo ọjọ́ ayé mi. Màá kọ orin ìyìn sí Ọlọ́run mi nígbà tí mo bá wà láàyè.
3 Ẹ má ṣe gbẹ́kẹ̀ lé àwọn olórí Tàbí lé ọmọ èèyàn, tí kò lè gbani là.
4 Ẹ̀mí rẹ̀ jáde lọ, ó pa dà sínú ilẹ̀; Ọjọ́ yẹn gan-an ni èrò inú rẹ̀ ṣègbé.
5 Aláyọ̀ ni ẹni tí Ọlọ́run Jékọ́bù jẹ́ olùrànlọ́wọ́ rẹ̀, Tó gbẹ́kẹ̀ lé Jèhófà Ọlọ́run rẹ̀,
6 Aṣẹ̀dá ọ̀run àti ayé, Òkun àti gbogbo ohun tó wà nínú wọn, Ẹni tó jẹ́ olóòótọ́ nígbà gbogbo,
7 Ẹni tó ń ṣe ìdájọ́ òdodo fún àwọn tí wọ́n lù ní jìbìtì, Ẹni tó ń fún àwọn tí ebi ń pa lóúnjẹ. Jèhófà ń dá àwọn ẹlẹ́wọ̀n sílẹ̀.
8 Jèhófà ń la ojú àwọn afọ́jú; Jèhófà ń gbé àwọn tó sorí kọ́ dìde; Jèhófà nífẹ̀ẹ́ àwọn olódodo.
9 Jèhófà ń dáàbò bo àwọn àjèjì; Ó ń fún ọmọ aláìníbaba àti opó lókun, Àmọ́, ó ń sọ èrò àwọn ẹni burúkú dòfo.
10 Jèhófà yóò jẹ Ọba títí láé, Àní Ọlọ́run rẹ, ìwọ Síónì, láti ìran dé ìran. Ẹ yin Jáà!
147 Ẹ yin Jáà! Ó dára láti máa kọ orin ìyìn sí Ọlọ́run wa; Ẹ wo bí ó ti dùn tó, tí ó sì tọ́ láti máa yìn ín!
2 Jèhófà ń kọ́ Jerúsálẹ́mù; Ó ń kó àwọn tí wọ́n fọ́n ká lára Ísírẹ́lì jọ.
3 Ó ń mú àwọn tó ní ọgbẹ́ ọkàn lára dá; Ó ń di àwọn egbò wọn.
4 Ó ń ka iye àwọn ìràwọ̀; Gbogbo wọn ni ó ń fi orúkọ pè.
5 Olúwa wa tóbi, agbára rẹ̀ sì pọ̀; Òye rẹ̀ ò ṣeé díwọ̀n.
6 Jèhófà ń gbé àwọn oníwà pẹ̀lẹ́ dìde, Àmọ́, ó ń rẹ àwọn ẹni burúkú wálẹ̀.
7 Ẹ kọrin sí Jèhófà pẹ̀lú ìdúpẹ́; Ẹ fi háàpù kọ orin ìyìn sí Ọlọ́run wa,
8 Ẹni tó ń fi àwọsánmà bo ojú ọ̀run, Ẹni tó ń pèsè òjò fún ayé, Ẹni tó ń mú kí koríko hù lórí àwọn òkè.
9 Ó ń fún àwọn ẹranko lóúnjẹ, Àwọn ọmọ ẹyẹ ìwò tó ń kígbe fún oúnjẹ.
10 Kì í ṣe agbára ẹṣin ló ń mú inú rẹ̀ dùn; Bẹ́ẹ̀ ni kì í ṣe agbára ẹsẹ̀ èèyàn ló ń wú u lórí.
11 Inú Jèhófà ń dùn sí àwọn tó bẹ̀rù rẹ̀, Sí àwọn tó ń dúró de ìfẹ́ rẹ̀ tí kì í yẹ̀.
12 Yin Jèhófà lógo, ìwọ Jerúsálẹ́mù. Yin Ọlọ́run rẹ, ìwọ Síónì.
13 Ó ń mú kí ọ̀pá ìdábùú àwọn ẹnubodè rẹ lágbára; Ó ń bù kún àwọn ọmọ rẹ nínú rẹ.
14 Ó ń mú àlàáfíà wá sórí ilẹ̀ rẹ; Ó ń fi àlìkámà tó dára jù lọ tẹ́ ọ lọ́rùn.
15 Ó ń fi àṣẹ rẹ̀ ránṣẹ́ sí ayé; Ọ̀rọ̀ rẹ̀ ń yára kánkán.
16 Ó ń fi yìnyín ránṣẹ́ bí ẹ̀gbọ̀n òwú; Ó ń fọ́n ìrì dídì ká bí eérú.
17 Ó ń fi yìnyín rẹ̀ sọ̀kò sílẹ̀ bí òkèlè. Ta ló lè fara da òtútù rẹ̀?
18 Ó rán ọ̀rọ̀ rẹ̀ jáde, wọ́n sì yọ́. Ó mú kí ẹ̀fúùfù rẹ̀ fẹ́, omi sì ń ṣàn.
19 Ó sọ ọ̀rọ̀ rẹ̀ fún Jékọ́bù, Ó sọ àwọn ìlànà rẹ̀ àti àwọn ìdájọ́ rẹ̀ fún Ísírẹ́lì.
20 Kò ṣe bẹ́ẹ̀ fún orílẹ̀-èdè míì; Wọn ò mọ nǹkan kan nípa ìdájọ́ rẹ̀. Ẹ yin Jáà!
148 Ẹ yin Jáà! Ẹ yin Jèhófà láti ọ̀run; Ẹ yìn ín ní àwọn ibi gíga.
2 Ẹ yìn ín, gbogbo ẹ̀yin áńgẹ́lì rẹ̀. Ẹ yìn ín, gbogbo ẹ̀yin ọmọ ogun rẹ̀.
3 Ẹ yìn ín, oòrùn àti òṣùpá. Ẹ yìn ín, gbogbo ẹ̀yin ìràwọ̀ tó ń tàn.
4 Ẹ yìn ín, ẹ̀yin ọ̀run gíga jù lọ Àti ẹ̀yin omi tó wà lókè àwọn ọ̀run.
5 Kí wọ́n máa yin orúkọ Jèhófà, Nítorí ó pàṣẹ, a sì dá wọn.
6 Ó fìdí wọn múlẹ̀ kí wọ́n lè wà títí láé àti láéláé; Ó pa àṣẹ tí kò ní kọjá lọ.
7 Ẹ yin Jèhófà láti ayé, Ẹ̀yin ẹ̀dá ńlá inú òkun àti gbogbo ẹ̀yin ibú omi,
8 Ẹ̀yin mànàmáná àti yìnyín ńlá, yìnyín kéékèèké àti ojú ọ̀run tó ṣú bolẹ̀, Ìwọ ìjì líle, tó ń mú ọ̀rọ̀ rẹ̀ ṣẹ,
9 Ẹ̀yin òkè ńlá àti gbogbo ẹ̀yin òkè kéékèèké, Ẹ̀yin igi eléso àti gbogbo ẹ̀yin igi kédárì,
10 Ẹ̀yin ẹranko igbó àti gbogbo ẹ̀yin ẹran ọ̀sìn, Ẹ̀yin ohun tó ń rákò àti ẹ̀yin ẹyẹ abìyẹ́,
11 Ẹ̀yin ọba ayé àti gbogbo ẹ̀yin orílẹ̀-èdè, Ẹ̀yin olórí àti gbogbo ẹ̀yin onídàájọ́ ayé,
12 Ẹ̀yin ọ̀dọ́kùnrin àti ẹ̀yin ọ̀dọ́bìnrin, Ẹ̀yin àgbà ọkùnrin àti ẹ̀yin ọ̀dọ́.
13 Kí wọ́n máa yin orúkọ Jèhófà, Nítorí orúkọ rẹ̀ nìkan ṣoṣo ló ga kọjá ibi tó ṣeé dé. Iyì rẹ̀ ga ju ayé àti ọ̀run lọ.
14 Yóò gbé agbára àwọn èèyàn rẹ̀ ga, Ìyìn gbogbo àwọn ẹni ìdúróṣinṣin rẹ̀, Ti àwọn ọmọ Ísírẹ́lì, àwọn tó sún mọ́ ọn. Ẹ yin Jáà!
149 Ẹ yin Jáà! Ẹ kọ orin tuntun sí Jèhófà; Ẹ yìn ín nínú ìjọ àwọn adúróṣinṣin.
2 Kí Ísírẹ́lì máa yọ̀ nínú Aṣẹ̀dá rẹ̀ Atóbilọ́lá; Kí inú àwọn ọmọ Síónì máa dùn nínú Ọba wọn.
3 Kí wọ́n máa fi ijó yin orúkọ rẹ̀ Kí wọ́n sì máa kọ orin ìyìn sí i, pẹ̀lú ìlù tanboríìnì àti háàpù.
4 Nítorí inú Jèhófà ń dùn sí àwọn èèyàn rẹ̀. Ó ń fi ìgbàlà ṣe àwọn oníwà pẹ̀lẹ́ lọ́ṣọ̀ọ́.
5 Kí àwọn adúróṣinṣin máa yọ̀ nínú ògo; Kí wọ́n máa kígbe ayọ̀ lórí ibùsùn wọn.
6 Kí orin ìyìn Ọlọ́run wà lẹ́nu wọn, Kí idà olójú méjì sì wà lọ́wọ́ wọn,
7 Láti gbẹ̀san lára àwọn orílẹ̀-èdè, Kí wọ́n sì fìyà jẹ àwọn èèyàn,
8 Láti fi ẹ̀wọ̀n de àwọn ọba wọn, Kí wọ́n sì fi ṣẹkẹ́ṣẹkẹ̀ de àwọn èèyàn pàtàkì wọn,
9 Láti mú ìdájọ́ tó ti wà lákọsílẹ̀ nípa wọn ṣẹ. Iyì yìí jẹ́ ti gbogbo àwọn adúróṣinṣin rẹ̀. Ẹ yin Jáà!
150 Ẹ yin Jáà! Ẹ yin Ọlọ́run nínú ibi mímọ́ rẹ̀. Ẹ yìn ín nínú òfúrufú agbára rẹ̀.
2 Ẹ yìn ín nítorí àwọn iṣẹ́ ńlá rẹ̀. Ẹ yìn ín nítorí títóbi rẹ̀ tó ta yọ.
3 Ẹ fun ìwo láti fi yìn ín. Ẹ fi ohun ìkọrin olókùn tín-ín-rín àti háàpù yìn ín.
4 Ẹ fi ìlù tanboríìnì àti ijó àjóyípo yìn ín. Ẹ fi àwọn nǹkan olókùn tín-ín-rín àti fèrè yìn ín.
5 Ẹ fi àwọn síńbálì tó ń dún yìn ín. Ẹ fi àwọn síńbálì tó ń dún gooro yìn ín.
6 Kí gbogbo ohun tó ń mí yin Jáà. Ẹ yin Jáà!
1 Òwe Sólómọ́nì, ọmọ Dáfídì, ọba Ísírẹ́lì:
2 Láti kọ́ ọgbọ́n àti ìbáwí; Láti lóye àwọn ọ̀rọ̀ ọgbọ́n;
3 Láti gba ìbáwí tó ń fúnni ní ìjìnlẹ̀ òye, Òdodo, ìdájọ́ òdodo àti ìdúróṣinṣin;
4 Láti mú kí àwọn aláìmọ̀kan ní àròjinlẹ̀; Láti mú kí ọ̀dọ́kùnrin ní ìmọ̀ àti làákàyè.
5 Ọlọ́gbọ́n máa ń fetí sílẹ̀, á sì kọ́ ẹ̀kọ́ sí i; Olóye máa ń gba ìtọ́sọ́nà ọlọgbọ́n
6 Láti lóye òwe àti ọ̀rọ̀ tó díjú, Ọ̀rọ̀ àwọn ọlọ́gbọ́n àti àlọ́ wọn.
7 Ìbẹ̀rù Jèhófà ni ìbẹ̀rẹ̀ ìmọ̀. Àwọn òmùgọ̀ ni kì í ka ọgbọ́n àti ìbáwí sí.
8 Ọmọ mi, fetí sí ìbáwí bàbá rẹ, Má sì pa ẹ̀kọ́ ìyá rẹ tì.
9 Wọ́n dà bí adé ẹwà fún orí rẹ Àti ohun ọ̀ṣọ́ tó rẹwà fún ọrùn rẹ.
10 Ọmọ mi, tí àwọn ẹlẹ́ṣẹ̀ bá fẹ́ fa ojú rẹ mọ́ra, má gbà.
11 Tí wọ́n bá sọ pé: “Jẹ́ ká lọ. Ká lọ lúgọ láti ta ẹ̀jẹ̀ sílẹ̀. Àá fara pa mọ́, àá sì dúró de àwọn aláìṣẹ̀ tó máa kó sọ́wọ́ wa.
12 A máa gbé wọn mì láàyè bí Isà Òkú ti ń ṣe, Lódindi, bí àwọn tó ń lọ sínú kòtò.
13 Jẹ́ ká gba gbogbo ìṣúra wọn tó ṣeyebíye; Àá fi ẹrù tí a bá gbà kún ilé wa.
14 Dara pọ̀ mọ́ wa, Àá sì jọ pín ohun tí a bá jí lọ́gbọọgba.”
15 Ọmọ mi, má tẹ̀ lé wọn. Jẹ́ kí ẹsẹ̀ rẹ jìnnà sí ọ̀nà wọn,
16 Nítorí ẹsẹ̀ wọn yá nílẹ̀ láti ṣe ibi; Wọ́n yára láti ta ẹ̀jẹ̀ sílẹ̀.
17 Asán ni téèyàn bá ta àwọ̀n sílẹ̀ níṣojú ẹyẹ.
18 Ìdí nìyẹn tí wọ́n fi lúgọ láti ta ẹ̀jẹ̀ sílẹ̀; Wọ́n fara pa mọ́ láti gba ẹ̀mí àwọn ẹlòmíì.
19 Báyìí ni ọ̀nà àwọn tó ń wá èrè tí kò tọ́, Tó máa gba ẹ̀mí àwọn tó ń kó o jọ.
20 Ọgbọ́n tòótọ́ ń ké jáde ní ojú ọ̀nà. Ó ń gbé ohùn rẹ̀ sókè ní àwọn ojúde ìlú.
21 Ó ké jáde ní igun ọ̀nà tí ọ̀pọ̀ èèyàn ń gbà. Ní àtiwọ àwọn ẹnubodè ìlú, ó ń sọ pé:
22 “Ìgbà wo ni ẹ̀yin aláìmọ̀kan máa jáwọ́ nínú àìmọ̀kan yín? Ìgbà wo ni ẹ̀yin afiniṣẹ̀sín máa gbádùn fífini ṣẹ̀sín dà? Ìgbà wo sì ni ẹ̀yin òmùgọ̀ máa kórìíra ìmọ̀ dà?
23 Gba ìbáwí mi. Nígbà náà, màá tú ẹ̀mí mi jáde fún yín; Màá jẹ́ kí ẹ mọ àwọn ọ̀rọ̀ mi.
24 Nítorí mò ń pè, àmọ́ ẹ ò dáhùn, Mo na ọwọ́ mi jáde, àmọ́ kò sẹ́ni tó fiyè sí i,
25 Ẹ kì í ka gbogbo ìmọ̀ràn mi sí Ẹ kì í sì í gba ìbáwí mi,
26 Èmi náà á rẹ́rìn-ín nígbà tí àjálù bá dé bá yín; Màá fi yín ṣe yẹ̀yẹ́ nígbà tí ohun tí ẹ̀ ń bẹ̀rù bá dé,
27 Nígbà tí ohun tí ẹ̀ ń bẹ̀rù bá dé bí ìjì, Tí àjálù yín sì dé bí ìjì líle, Nígbà tí ìdààmú àti wàhálà bá dé bá yín.
28 Ní àkókò yẹn, wọ́n á máa pè mí, àmọ́ mi ò ní dáhùn; Wọ́n á máa fi ìtara wá mi, àmọ́ wọn ò ní rí mi,
29 Torí wọ́n kórìíra ìmọ̀, Wọn ò sì bẹ̀rù Jèhófà.
30 Wọn ò gba ìmọ̀ràn mi; Wọn ò ka gbogbo ìbáwí mi sí.
31 Torí náà, wọ́n á jìyà ọ̀nà tí wọ́n yàn, Ìmọ̀ràn wọn á sì yí dà lé wọn lórí.
32 Nítorí ìwà àìníjàánu àwọn aláìmọ̀kan ni yóò pa wọ́n, Àìka-nǹkan-sí àwọn òmùgọ̀ ni yóò sì pa wọ́n run.
33 Àmọ́ ẹni tó ń fetí sí mi á máa gbé lábẹ́ ààbò Ìbẹ̀rù àjálù kò sì ní yọ ọ́ lẹ́nu.”
2 Ọmọ mi, tí o bá gba àwọn ọ̀rọ̀ mi Tí o sì fi àwọn àṣẹ mi ṣe ìṣúra rẹ,
2 Nípa fífi etí sí ọgbọ́n Àti fífi ọkàn sí ìfòyemọ̀;
3 Bákan náà, tí o bá ké pe òye Tí o sì nahùn pe ìfòyemọ̀;
4 Tí o bá ń wá a bíi fàdákà, Tí o sì ń wá a kiri bí àwọn ìṣúra tó fara sin;
5 Nígbà náà, wàá lóye ìbẹ̀rù Jèhófà, Wàá sì rí ìmọ̀ Ọlọ́run.
6 Nítorí Jèhófà fúnra rẹ̀ ló ń fúnni ní ọgbọ́n; Ẹnu rẹ̀ ni ìmọ̀ àti ìfòyemọ̀ ti ń wá.
7 Ó ń to ọgbọ́n tó gbéṣẹ́ jọ fún àwọn adúróṣinṣin; Ó jẹ́ apata fún àwọn tó ń rìn nínú ìwà títọ́.
8 Ó ń pa ọ̀nà àwọn olódodo mọ́, Ó sì ń ṣọ́ ọ̀nà àwọn adúróṣinṣin rẹ̀.
9 Nígbà náà, wàá lóye ohun tó jẹ́ òdodo àti ẹ̀tọ́ àti àìṣègbè, Gbogbo ipa ọ̀nà ohun rere.
10 Nígbà tí ọgbọ́n bá wọnú ọkàn rẹ Tí ìmọ̀ sì tù ọ́ lára,
11 Làákàyè yóò máa ṣọ́ ọ, Ìfòyemọ̀ yóò sì máa dáàbò bò ọ́,
12 Láti gbà ọ́ kúrò ní ọ̀nà búburú, Kúrò lọ́wọ́ ẹni tó ń sọ ọ̀rọ̀ àyídáyidà,
13 Kúrò lọ́wọ́ àwọn tó ń fi ọ̀nà òdodo sílẹ̀ Kí wọ́n lè máa rìn ní ọ̀nà òkùnkùn,
14 Kúrò lọ́wọ́ àwọn tó ń fi ìwà àìtọ́ ṣayọ̀, Àwọn tí ìwà tó burú jáì ń múnú wọn dùn,
15 Àwọn tí ọ̀nà wọn wọ́ Tí gbogbo ọ̀nà wọn sì jẹ́ békebèke.
16 Yóò dáàbò bò ọ́ kúrò lọ́wọ́ obìnrin oníwàkiwà, Kúrò lọ́wọ́ ọ̀rọ̀ dídùn obìnrin oníṣekúṣe,
17 Ẹni tó fi ọ̀rẹ́ tímọ́tímọ́ ìgbà èwe rẹ̀ sílẹ̀ Tó sì gbàgbé májẹ̀mú Ọlọ́run rẹ̀;
18 Nítorí ilé rẹ̀ ń rini sínú ikú, Àwọn ọ̀nà rẹ̀ sì lọ sọ́dọ̀ àwọn tí ikú ti pa.
19 Kò sí ìkankan lára àwọn tó ní ohunkóhun ṣe pẹ̀lú rẹ̀ tó máa pa dà, Bẹ́ẹ̀ ni wọn ò ní pa dà sí ọ̀nà ìyè.
20 Torí náà, máa gba ọ̀nà àwọn ẹni rere Má sì kúrò ní ọ̀nà àwọn olódodo,
21 Nítorí àwọn adúróṣinṣin ló máa gbé ní ayé, Àwọn aláìlẹ́bi ló sì máa ṣẹ́ kù sínú rẹ̀.
22 Ní ti àwọn ẹni burúkú, a ó pa wọ́n run kúrò ní ayé, Ní ti àwọn oníbékebèke, a ó fà wọ́n tu kúrò nínú rẹ̀.
3 Ọmọ mi, má gbàgbé ẹ̀kọ́ mi, Sì jẹ́ kí ọkàn rẹ máa pa àwọn àṣẹ mi mọ́,
2 Nítorí wọ́n á fi ọ̀pọ̀ ọjọ́ Àti ẹ̀mí gígùn pẹ̀lú àlàáfíà kún un fún ọ.
3 Má ṣe jẹ́ kí ìfẹ́ tí kì í yẹ̀ àti ìṣòtítọ́ fi ọ́ sílẹ̀. So wọ́n mọ́ ọrùn rẹ; Kọ wọ́n sí wàláà ọkàn rẹ;
4 Nígbà náà, wàá rí ojú rere àti òye tó jinlẹ̀ gan-an Lójú Ọlọ́run àti èèyàn.
5 Fi gbogbo ọkàn rẹ gbẹ́kẹ̀ lé Jèhófà, Má sì gbára lé òye tìrẹ.
6 Máa kíyè sí i ní gbogbo ọ̀nà rẹ, Á sì mú kí àwọn ọ̀nà rẹ tọ́.
7 Má ṣe jẹ́ ọlọ́gbọ́n lójú ara rẹ. Bẹ̀rù Jèhófà kí o sì yẹra fún ibi.
8 Yóò jẹ́ ìwòsàn fún ara rẹ Àti ìtura fún egungun rẹ.
9 Fi àwọn ohun ìní rẹ tó níye lórí bọlá fún Jèhófà, Pẹ̀lú àkọ́so gbogbo irè oko rẹ;
10 Nígbà náà, àwọn ilé ìkẹ́rùsí rẹ á kún fọ́fọ́, Wáìnì tuntun á sì kún àwọn ẹkù rẹ ní àkúnwọ́sílẹ̀.
11 Ọmọ mi, má ṣe kọ ìbáwí Jèhófà, Má sì kórìíra ìtọ́sọ́nà rẹ̀,
12 Torí pé àwọn tí Jèhófà nífẹ̀ẹ́ ló máa ń bá wí, Bí bàbá ṣe máa ń fún ọmọ tí inú rẹ̀ dùn sí ní ìbáwí.
13 Aláyọ̀ ni ẹni tó wá ọgbọ́n rí Àti ẹni tó ní òye;
14 Kéèyàn ní in sàn ju kéèyàn ní fàdákà, Kéèyàn jèrè rẹ̀ sì sàn ju kéèyàn jèrè wúrà.
15 Ó ṣeyebíye ju iyùn lọ; Kò sí ohun míì tí o fẹ́ tó ṣeé fi wé e.
16 Ẹ̀mí gígùn wà ní ọwọ́ ọ̀tún rẹ̀; Ọrọ̀ àti ògo sì wà ní ọwọ́ òsì rẹ̀.
17 Àwọn ọ̀nà rẹ̀ gbádùn mọ́ni, Àlàáfíà sì wà ní gbogbo ipa ọ̀nà rẹ̀.
18 Igi ìyè ni fún àwọn tó dì í mú, Aláyọ̀ ni a ó sì máa pe àwọn tó dì í mú ṣinṣin.
19 Ọgbọ́n ni Jèhófà fi dá ayé. Òye ni ó fi fìdí ọ̀run múlẹ̀ gbọn-in.
20 Nípa ìmọ̀ rẹ̀ ni àwọn ibú omi fi pínyà Tí ìkùukùu ojú sánmà sì ń mú kí ìrì sẹ̀.
21 Ọmọ mi, máa fi wọ́n sọ́kàn. Má ṣe jẹ́ kí ọgbọ́n tó gbéṣẹ́ àti làákàyè bọ́ mọ́ ọ lọ́wọ́;
22 Wọ́n á fún ọ ní ìyè Wọ́n á sì jẹ́ ọ̀ṣọ́ fún ọrùn rẹ;
23 Nígbà náà, wàá máa rìn láìséwu ní ọ̀nà rẹ, Ẹsẹ̀ rẹ kò sì ní kọ́ ohunkóhun.
24 Nígbà tí o bá dùbúlẹ̀, ẹ̀rù ò ní bà ọ́; Wàá sùn, oorun rẹ á sì dùn mọ́ ọ.
25 O ò ní bẹ̀rù àjálù òjijì Tàbí ìjì tó ń bọ̀ lórí àwọn ẹni burúkú.
26 Nítorí Jèhófà yóò jẹ́ ìgbọ́kànlé rẹ; Kò ní jẹ́ kí ẹsẹ̀ rẹ kó sí pańpẹ́.
27 Má fawọ́ ohun rere sẹ́yìn kúrò lọ́dọ̀ àwọn tó yẹ kí o ṣe é fún Tó bá wà níkàáwọ́ rẹ láti ṣe é.
28 Má sọ fún ọmọnìkejì rẹ pé, “Máa lọ ná, tó bá dọ̀la kí o pa dà wá, màá fún ọ,” Nígbà tí o lè fún un lẹ́sẹ̀kẹsẹ̀.
29 Má gbèrò ibi sí ọmọnìkejì rẹ Nígbà tí ọkàn rẹ̀ balẹ̀ lọ́dọ̀ rẹ pé kò séwu.
30 Má ṣe bá ẹnì kankan jà láìnídìí Nígbà tí kò ṣe aburú kankan sí ọ.
31 Má ṣe jowú ẹni tó ń hùwà ipá Má sì yan èyíkéyìí nínú àwọn ọ̀nà rẹ̀,
32 Nítorí Jèhófà kórìíra oníbékebèke, Ṣùgbọ́n àwọn adúróṣinṣin ni ọ̀rẹ́ Rẹ̀ tímọ́tímọ́.
33 Ègún Jèhófà wà lórí ilé ẹni burúkú, Àmọ́, ó ń bù kún ilé àwọn olódodo.
34 Ó ń fi àwọn afiniṣẹ̀sín ṣe ẹlẹ́yà, Àmọ́, ó ń ṣojú rere sí àwọn oníwà pẹ̀lẹ́.
35 Àwọn ọlọ́gbọ́n á jogún ọlá, Àmọ́, ẹ̀tẹ́ ni àwọn òmùgọ̀ fi ń ṣayọ̀.
4 Ẹ̀yin ọmọ mi, ẹ fetí sí ìbáwí bàbá; Ẹ fiyè sílẹ̀, kí ẹ lè ní òye,
2 Nítorí màá fún yín ní ìtọ́ni rere; Ẹ má ṣe pa ẹ̀kọ́ mi tì.
3 Ọmọ gidi ni mo jẹ́ fún bàbá mi Ìyá mi sì fẹ́ràn mi lọ́nà àrà ọ̀tọ̀.
4 Bàbá mi kọ́ mi, ó sì sọ pé: “Kí àwọn ọ̀rọ̀ mi wà lọ́kàn rẹ digbí. Pa àwọn àṣẹ mi mọ́ kí o sì máa wà láàyè.
5 Ní ọgbọ́n, ní òye. Má gbàgbé, má sì kúrò nínú ohun tí mo sọ.
6 Má pa á tì, yóò dáàbò bò ọ́. Nífẹ̀ẹ́ rẹ̀, yóò sì pa ọ́ mọ́.
7 Ọgbọ́n ni ohun tó ṣe pàtàkì jù lọ, torí náà ní ọgbọ́n, Pẹ̀lú gbogbo ohun tí o sì ní, ní òye.
8 Jẹ́ kó níyì gan-an lójú rẹ, yóò sì gbé ọ ga. Yóò bọlá fún ọ nítorí pé o gbá a mọ́ra.
9 Yóò fi òdòdó ẹ̀yẹ tó fani mọ́ra sí ọ lórí; Yóò sì dé ọ ní adé ẹwà.”
10 Ọmọ mi, fetí sílẹ̀, kí o sì gba àwọn ọ̀rọ̀ mi, Ọdún tí o máa fi wà láàyè yóò sì pọ̀.
11 Màá kọ́ ọ ní ọ̀nà ọgbọ́n; Màá darí rẹ ní ipa ọ̀nà òdodo.
12 Nígbà tí o bá ń rìn, ẹsẹ̀ rẹ kò ní kọ́lẹ̀; Tí o bá sì ń sáré, o ò ní kọsẹ̀.
13 Di ìbáwí mú; má ṣe jẹ́ kó lọ. Pa á mọ́, nítorí òun ni ẹ̀mí rẹ.
14 Má ṣe gba ọ̀nà àwọn ẹni burúkú, Má sì rìn ní ọ̀nà àwọn ẹni ibi.
15 Yẹra fún un, má gba ibẹ̀ kọjá; Má gbabẹ̀, máa bá tìẹ lọ.
16 Torí wọn ò lè sùn àfi tí wọ́n bá ṣe ohun tí kò dáa. Wọn kì í rí oorun sùn àfi tí wọ́n bá mú kí ẹnì kan ṣubú.
17 Oúnjẹ ìwà burúkú ni wọ́n fi ń bọ́ ara wọn, Wáìnì ìwà ipá ni wọ́n sì ń mu.
18 Àmọ́ ipa ọ̀nà àwọn olódodo dà bí ìmọ́lẹ̀ àárọ̀ Tó ń mọ́lẹ̀ sí i títí di ọ̀sán gangan.
19 Ọ̀nà àwọn ẹni burúkú dà bí òkùnkùn; Wọn ò mọ ohun tó ń mú wọn kọsẹ̀.
20 Ọmọ mi, fetí sí àwọn ọ̀rọ̀ mi; Fetí sílẹ̀ dáadáa sí àwọn ọ̀rọ̀ mi.
21 Máa fi wọ́n sọ́kàn; Jẹ́ kí wọ́n jinlẹ̀ lọ́kàn rẹ,
22 Nítorí ìyè ni wọ́n jẹ́ fún àwọn tó wá wọn rí Wọ́n sì jẹ́ ìlera fún gbogbo ara wọn.
23 Ju gbogbo ohun mìíràn tí ò ń dáàbò bò, dáàbò bo ọkàn rẹ, Nítorí inú rẹ̀ ni àwọn ohun tó ń fúnni ní ìyè ti ń wá.
24 Mú èké ọ̀rọ̀ kúrò lọ́dọ̀ rẹ, Sì jẹ́ kí ọ̀rọ̀ békebèke jìnnà sí ọ.
25 Ọ̀ọ́kán tààrà ni kí ojú rẹ máa wò, Bẹ́ẹ̀ ni, iwájú rẹ gan-an ni kí o tẹjú mọ́.
26 Mú ọ̀nà tí ẹsẹ̀ rẹ ń gbà jọ̀lọ̀, Gbogbo ọ̀nà rẹ á sì lójú.
27 Má yà sí ọ̀tún tàbí sí òsì. Má fi ẹsẹ̀ rẹ lé ọ̀nà búburú.
5 Ọmọ mi, fiyè sí ọgbọ́n mi. Fetí sílẹ̀ dáadáa sí òye mi,
2 Kí o bàa lè dáàbò bo làákàyè rẹ Kí o sì fi ètè rẹ dáàbò bo ìmọ̀.
3 Nítorí ètè obìnrin oníwàkiwà ń kán tótó bí afárá oyin, Ọ̀rọ̀ rẹ̀ sì tuni lára ju òróró lọ.
4 Àmọ́, nígbẹ̀yìn ó korò bí iwọ Ó sì mú bí idà olójú méjì.
5 Àwọn ẹsẹ̀ rẹ̀ lọ sí ikú. Àwọn ìṣísẹ̀ rẹ̀ lọ tààrà sí Isà Òkú.
6 Kì í ronú nípa ọ̀nà ìyè. Ó ti ṣìnà, kò mọ ibi tí ọ̀nà rẹ̀ máa já sí.
7 Ní báyìí, ẹ̀yin ọmọ mi, ẹ fetí sí mi Ẹ má sì kúrò nínú ohun tí mò ń sọ.
8 Jìnnà réré sí i; Má sì sún mọ́ ẹnu ọ̀nà ilé rẹ̀,
9 Kí o má bàa fi iyì rẹ fún àwọn ẹlòmíì Tàbí kí o fi ọ̀pọ̀ ọdún kórè ohun tó burú;
10 Kí àwọn àjèjì má bàa fa ọrọ̀ rẹ gbẹ, Kí àwọn ohun tí o ṣiṣẹ́ kára fún sì lọ sí ilé àjèjì.
11 Àìjẹ́ bẹ́ẹ̀, wàá kérora nígbẹ̀yìn ayé rẹ Nígbà tí okun rẹ bá tán, tí ẹran ara rẹ sì gbẹ
12 Tí o sì sọ pé: “Ẹ wo bí mo ṣe kórìíra ẹ̀kọ́ tó! Ẹ wo bí ọkàn mi ti ṣàìka ìbáwí sí!
13 Mi ò fetí sí ohùn àwọn tó ń kọ́ mi Mi ò sì tẹ́tí sí àwọn olùkọ́ mi.
14 Mo ti dé bèbè ìparun Ní àárín ìjọ lápapọ̀.”
15 Mu omi látinú àmù rẹ Àti omi tó ń sun látinú kànga rẹ.
16 Ṣé ó yẹ kí ìsun omi rẹ tú síta, Kí ìṣàn omi rẹ sì tú sí àwọn ojúde ìlú?
17 Jẹ́ kí wọ́n wà fún ìwọ nìkan, Kì í ṣe fún ìwọ àti àwọn àjèjì.
18 Kí orísun omi rẹ ní ìbùkún, Kí o sì máa yọ̀ pẹ̀lú aya ìgbà èwe rẹ,
19 Abo àgbọ̀nrín tó fani mọ́ra, ewúrẹ́ rírẹwà orí òkè. Jẹ́ kí ọmú rẹ̀ máa dá ọ lọ́rùn nígbà gbogbo. Kí ìfẹ́ rẹ̀ máa gbà ọ́ lọ́kàn ní gbogbo ìgbà.
20 Torí náà, ọmọ mi, kí nìdí tí wàá fi jẹ́ kí obìnrin oníwàkiwà gbà ọ́ lọ́kàn Tàbí tí wàá fi gbá àyà obìnrin oníṣekúṣe mọ́ra?
21 Nítorí àwọn ọ̀nà èèyàn wà níwájú Jèhófà; Ó ń ṣàyẹ̀wò gbogbo ipa ọ̀nà rẹ̀.
22 Àwọn àṣìṣe ẹni burúkú ló ń dẹkùn mú un, Àwọn ẹ̀ṣẹ̀ rẹ̀ á sì wé mọ́ ọn bí okùn.
23 Ó máa kú nítorí kò gba ìbáwí Á sì ṣìnà nítorí ìwà òmùgọ̀ rẹ̀ tó pọ̀ lápọ̀jù.
6 Ọmọ mi, tí o bá ti ṣe onídùúró fún ọmọnìkejì rẹ, Tí o bá ti bọ àjèjì lọ́wọ́,
2 Tí ìlérí rẹ bá ti dẹkùn mú ọ, Tí ọ̀rọ̀ ẹnu rẹ bá ti mú ọ,
3 Ohun tí wàá ṣe nìyí, ọmọ mi, kí o lè gba ara rẹ sílẹ̀, Nítorí o ti kó sọ́wọ́ ọmọnìkejì rẹ: Lọ rẹ ara rẹ sílẹ̀, kí o sì tètè bẹ ọmọnìkejì rẹ.
4 Má ṣe jẹ́ kí oorun kun ojú rẹ, Má sì jẹ́ kí ìpéǹpéjú rẹ tòògbé.
5 Gba ara rẹ sílẹ̀ bí àgbọ̀nrín tó bọ́ lọ́wọ́ ọdẹ, Àti bí ẹyẹ tó bọ́ lọ́wọ́ pẹyẹpẹyẹ.
6 Tọ èèrà lọ, ìwọ ọ̀lẹ; Kíyè sí àwọn ọ̀nà rẹ̀, kí o sì gbọ́n.
7 Bó tilẹ̀ jẹ́ pé kò ní olùdarí, aláṣẹ tàbí alákòóso,
8 Ó ń ṣètò oúnjẹ rẹ̀ sílẹ̀ nígbà ẹ̀ẹ̀rùn, Ó sì ń kó oúnjẹ rẹ̀ jọ nígbà ìkórè.
9 Ìgbà wo ni ìwọ ọ̀lẹ máa dùbúlẹ̀ dà? Ìgbà wo lo máa dìde lójú oorun rẹ?
10 Oorun díẹ̀, ìtòògbé díẹ̀, Kíkáwọ́ gbera díẹ̀ láti sinmi,
11 Ipò òṣì rẹ yóò sì dé bí olè, Àti àìní rẹ bí ọkùnrin tó dìhámọ́ra.
12 Ìkà àti aláìwúlò ẹ̀dá ń rìn kiri tòun ti èké ọ̀rọ̀;
13 Bó ṣe ń ṣẹ́jú, bẹ́ẹ̀ ló ń fi ẹsẹ̀ sọ̀rọ̀, tó sì ń nàka.
14 Pẹ̀lú ọkàn burúkú, Ó ń gbèrò ibi ní gbogbo ìgbà, ó sì ń dá awuyewuye sílẹ̀.
15 Torí náà, àjálù rẹ̀ yóò dé lójijì; Ojú ẹsẹ̀ ni yóò wó lulẹ̀, kò sì ní ṣeé wò sàn.
16 Ohun mẹ́fà wà tí Jèhófà kórìíra; Bẹ́ẹ̀ ni, ohun méje tó jẹ́ ohun ìríra fún un:
17 Ojú ìgbéraga, ahọ́n èké àti ọwọ́ tó ń ta ẹ̀jẹ̀ aláìṣẹ̀ sílẹ̀,
18 Ọkàn tó ń gbèrò ìkà àti ẹsẹ̀ tó ń sáré tete láti ṣe ibi,
19 Ẹlẹ́rìí èké tí kò lè ṣe kó má parọ́ Àti ẹni tó ń dá awuyewuye sílẹ̀ láàárín àwọn arákùnrin.
20 Ọmọ mi, pa àṣẹ bàbá rẹ mọ́, Má sì pa ẹ̀kọ́ ìyá rẹ tì.
21 So wọ́n mọ́ ọkàn rẹ nígbà gbogbo; Dè wọ́n mọ́ ọrùn rẹ.
22 Nígbà tí o bá ń rìn, á máa darí rẹ; Nígbà tí o bá dùbúlẹ̀, á máa ṣọ́ ẹ; Nígbà tí o bá sì jí, á máa bá ẹ sọ̀rọ̀.
23 Nítorí àṣẹ jẹ́ fìtílà, Òfin jẹ́ ìmọ́lẹ̀, Àwọn ẹ̀kọ́ inú ìbáwí sì ni ọ̀nà ìyè.
24 Wọ́n máa dáàbò bò ọ́ lọ́wọ́ obìnrin burúkú, Lọ́wọ́ ahọ́n obìnrin oníṣekúṣe tó ń sọ ọ̀rọ̀ tó fani mọ́ra.
25 Má ṣe jẹ́ kí ẹwà rẹ̀ wù ọ́ Tàbí kí o jẹ́ kó fi ojú rẹ̀ tó ń fani mọ́ra mú ọ,
26 Ní tìtorí aṣẹ́wó, èèyàn á di ẹni tí kò ní ju búrẹ́dì kan ṣoṣo lọ, Ní ti obìnrin alágbèrè, ẹ̀mí tó ṣeyebíye ló fi ń ṣe ìjẹ.
27 Ṣé ọkùnrin kan lè wa iná jọ sí àyà rẹ̀, kí ẹ̀wù rẹ̀ má sì jó?
28 Tàbí ṣé ọkùnrin kan lè rìn lórí ẹyin iná, kó má sì jó o lẹ́sẹ̀?
29 Bẹ́ẹ̀ náà ló rí fún ẹni tó bá ń ní ìbálòpọ̀ pẹ̀lú aya ọmọnìkejì rẹ̀; Kò sí ẹni tó fọwọ́ kàn án tó máa lọ láìjìyà.
30 Àwọn èèyàn kì í pẹ̀gàn olè Tó bá jẹ́ pé ebi tó ń pa á ló mú kó jalè kó lè tẹ́ ọkàn rẹ̀ lọ́rùn.
31 Síbẹ̀, tí wọ́n bá rí i, á san án pa dà ní ìlọ́po méje; Gbogbo ohun tó níye lórí nínú ilé rẹ̀ ló máa kó sílẹ̀.
32 Ẹni tó bá bá obìnrin ṣe àgbèrè kò ní làákàyè; Ẹni tó bá ṣe bẹ́ẹ̀ ń fa ìparun bá ara rẹ̀.
33 Ọgbẹ́ àti àbùkù ló máa gbà, Ìtìjú rẹ̀ kò sì ní pa rẹ́.
34 Nítorí owú máa ń mú kí ọkọ bínú; Kò ní ṣojú àánú nígbà tó bá ń gbẹ̀san.
35 Kò ní gba àsandípò; Láìka bí ẹ̀bùn náà ṣe pọ̀ tó, kò ní tù ú lójú.
7 Ọmọ mi, pa àwọn ọ̀rọ̀ mi mọ́, Kí o sì fi àwọn àṣẹ mi ṣe ìṣúra rẹ.
2 Pa àwọn àṣẹ mi mọ́ kí o sì wà láàyè; Pa ẹ̀kọ́ mi mọ́ bí ọmọlójú rẹ.
3 So wọ́n mọ́ ìka rẹ; Kọ wọ́n sí wàláà ọkàn rẹ.
4 Sọ fún ọgbọ́n pé, “Arábìnrin mi ni ọ́,” Kí o sì pe òye ní “ìbátan mi,”
5 Láti dáàbò bò ọ́ lọ́wọ́ obìnrin oníwàkiwà, Lọ́wọ́ obìnrin oníṣekúṣe àti àwọn ọ̀rọ̀ dídùn rẹ̀.
6 Lójú fèrèsé ilé mi, Mo bojú wolẹ̀ látojú fèrèsé,
7 Bí mo ṣe ń wo àwọn aláìmọ̀kan, Mo kíyè sí ọ̀dọ́kùnrin kan tí kò ní làákàyè láàárín àwọn ọ̀dọ́.
8 Ó gba ojú ọ̀nà tó wà nítòsí ìyànà ilé obìnrin náà kọjá, Ó sì rìn lọ sí ọ̀nà ilé obìnrin náà
9 Ní ìrọ̀lẹ́, ní àṣálẹ́, Nígbà tí ilẹ̀ ń ṣú, tí òkùnkùn sì ń kùn.
10 Ni mo bá rí obìnrin kan tó wá pàdé rẹ̀, Ó múra bí aṣẹ́wó, ó ní ọkàn àrékérekè.
11 Ó jẹ́ aláriwo àti aláfojúdi. Kì í dúró sílé.
12 Ó lè wà níta nísìnyí, àmọ́ ká tó ṣẹ́jú pẹ́, á ti dé ojúde ìlú, Kò sí oríta tí kì í dúró sí.
13 Obìnrin náà gbá a mú, ó sì fi ẹnu kò ó lẹ́nu; Ó fi ọ̀dájú sọ fún un pé:
14 “Mo ti rú àwọn ẹbọ ìrẹ́pọ̀. Òní ni mo san àwọn ẹ̀jẹ́ mi.
15 Ìdí nìyẹn tí mo fi jáde wá pàdé rẹ, Láti wá ọ, mo sì ti rí ọ!
16 Mo ti tẹ́ àwọn aṣọ tó dára lé ibùsùn mi, Aṣọ ọ̀gbọ̀ aláràbarà láti Íjíbítì.
17 Mo ti fi òjíá, álóè àti sínámónì wọ́n ibùsùn mi.
18 Wá, jẹ́ ká jọ ṣeré ìfẹ́ títí di àárọ̀; Jẹ́ ká gbádùn ìfẹ́ láàárín ara wa,
19 Nítorí ọkọ mi ò sí nílé; Ó ti rin ìrìn àjò lọ sí ọ̀nà jíjìn.
20 Ó gbé àpò owó dání, Kò sì ní pa dà títí di ọjọ́ òṣùpá àrànmọ́jú.”
21 Ó fi ọ̀rọ̀ tó ń yíni lérò pa dà ṣì í lọ́nà. Ó fi ọ̀rọ̀ dídùn fa ojú rẹ̀ mọ́ra.
22 Lójijì, ó tẹ̀ lé obìnrin náà, bí akọ màlúù tí wọ́n ń mú lọ síbi tí wọ́n ti fẹ́ pa á, Bí òmùgọ̀ tí wọ́n fẹ́ fìyà jẹ nínú àbà,
23 Títí ọfà fi gún ẹ̀dọ̀ rẹ̀ ní àgúnyọ; Bí ẹyẹ tó kó sínú pańpẹ́, kò mọ̀ pé ẹ̀mí òun máa lọ sí i.
24 Ní báyìí, ẹ fetí sí mi, ẹ̀yin ọmọ mi; Ẹ fiyè sí àwọn ọ̀rọ̀ tí mò ń sọ.
25 Má ṣe jẹ́ kí ọkàn rẹ lọ sí àwọn ọ̀nà rẹ̀. Má rìn gbéregbère wọ àwọn ipa ọ̀nà rẹ̀,
26 Nítorí ọ̀pọ̀ èèyàn ló ti ṣekú pa, Àwọn tó ti pa sì pọ̀ gan-an.
27 Ilé rẹ̀ lọ sí Isà Òkú; Ó sọ̀ kalẹ̀ sínú yàrá ikú.
8 Ǹjẹ́ ọgbọ́n ò máa ké jáde? Ṣé òye ò máa gbé ohùn rẹ̀ sókè?
2 Ní orí àwọn ibi gíga tó wà lẹ́gbẹ̀ẹ́ ọ̀nà, Ó dúró ní àwọn oríta.
3 Lẹ́gbẹ̀ẹ́ àwọn ẹnubodè tó wọnú ìlú, Ní àtiwọ àwọn ẹnu ọ̀nà, Ó ń ké tantan pé:
4 “Ẹ̀yin ni mò ń pè, ẹ̀yin èèyàn; Gbogbo yín ni mò ń ké sí.
5 Ẹ̀yin aláìmọ̀kan, ẹ kọ́ àròjinlẹ̀; Ẹ̀yin òmùgọ̀, ẹ wá ọkàn òye.
6 Ẹ fetí sílẹ̀, torí ohun tí mò ń sọ ṣe pàtàkì, Ètè mi ń sọ ohun tí ó tọ́;
7 Nítorí ẹnu mi ń sọ òtítọ́ ní ohùn jẹ́ẹ́jẹ́ẹ́, Ètè mi sì kórìíra ohun tó burú.
8 Òdodo ni gbogbo ọ̀rọ̀ ẹnu mi. Kò sí ẹ̀tàn kankan tàbí màgòmágó nínú wọn.
9 Gbogbo wọn tọ̀nà lójú ẹni tó lóye Wọ́n sì tọ́ lójú àwọn tó ti wá ìmọ̀ rí.
10 Ẹ gba ìbáwí mi dípò fàdákà, Àti ìmọ̀ dípò wúrà tó dára jù lọ,
11 Nítorí ọgbọ́n sàn ju iyùn lọ; Kò sí ohun ṣíṣeyebíye míì tí a lè fi wé e.
12 Èmi ọgbọ́n, mò ń bá àròjinlẹ̀ gbé; Mo ti wá ìmọ̀ àti làákàyè rí.
13 Ìbẹ̀rù Jèhófà ni ìkórìíra ohun búburú. Mo kórìíra ìṣefọ́nńté àti ìgbéraga àti ọ̀nà ibi àti ọ̀rọ̀ àyídáyidà.
14 Mo ní ìmọ̀ràn rere àti ọgbọ́n tó gbéṣẹ́; Òye àti agbára jẹ́ tèmi.
15 Ipasẹ̀ mi ni àwọn ọba ń ṣàkóso, Tí àwọn aláṣẹ sì ń pàṣẹ òdodo.
16 Ipasẹ̀ mi ni àwọn olórí ń ṣàkóso, Tí àwọn èèyàn pàtàkì sì ń fi òdodo ṣèdájọ́.
17 Mo nífẹ̀ẹ́ àwọn tó nífẹ̀ẹ́ mi, Àwọn tó sì ń wá mi yóò rí mi.
18 Ọrọ̀ àti ògo wà lọ́dọ̀ mi, Ọlá tó wà pẹ́ títí àti òdodo.
19 Èso mi sàn ju wúrà lọ, àní wúrà tí a yọ́ mọ́, Ohun tí mo sì ń mú jáde sàn ju fàdákà tó dára jù lọ.
20 Mò ń rìn ní ọ̀nà òdodo, Ní àárín àwọn ipa ọ̀nà ìdájọ́ òdodo;
21 Mo fún àwọn tó nífẹ̀ẹ́ mi ní ogún tó ṣeyebíye, Mo sì mú kí ilé ìkẹ́rùsí wọn kún.
22 Jèhófà ṣẹ̀dá mi gẹ́gẹ́ bí ìbẹ̀rẹ̀ ọ̀nà rẹ̀, Àkọ́bẹ̀rẹ̀ àwọn àṣeyọrí rẹ̀ ti ìgbà láéláé.
23 Láti ayébáyé ni a ti gbé mi kalẹ̀, Láti ìbẹ̀rẹ̀, ṣáájú kí ayé tó wà.
24 Nígbà tí kò sí àwọn ibú omi, a mú mi jáde, Nígbà tí kò sí àwọn ìsun omi tó kún dẹ́múdẹ́mú.
25 Kí a tó fìdí àwọn òkè ńlá kalẹ̀, Ṣáájú àwọn òkè kéékèèké, a ti mú mi jáde,
26 Nígbà tí kò tíì dá ayé àti àwọn pápá rẹ̀ Tàbí erùpẹ̀ ilẹ̀ tó kọ́kọ́ wà.
27 Nígbà tó dá ọ̀run, mo wà níbẹ̀; Nígbà tó fi ààlà sí orí omi,
28 Nígbà tó ṣe àwọsánmà sókè, Nígbà tó dá àwọn ìsun ibú omi,
29 Nígbà tó pàṣẹ fún òkun Pé kí omi rẹ̀ má kọjá àṣẹ tó pa fún un, Nígbà tó fi àwọn ìpìlẹ̀ ayé sọlẹ̀,
30 Nígbà náà, mo wà lẹ́gbẹ̀ẹ́ rẹ̀ gẹ́gẹ́ bí àgbà òṣìṣẹ́. Èmi ni àrídunnú rẹ̀ lójoojúmọ́; Inú mi sì ń dùn níwájú rẹ̀ ní gbogbo ìgbà;
31 Inú mi ń dùn nítorí ayé tí ó dá fún èèyàn láti máa gbé, Mo sì fẹ́ràn àwọn ọmọ èèyàn lọ́nà àrà ọ̀tọ̀.
32 Ní báyìí, ẹ̀yin ọmọ mi, ẹ fetí sí mi; Bẹ́ẹ̀ ni, aláyọ̀ ni àwọn tó ń pa àwọn ọ̀nà mi mọ́.
33 Ẹ fetí sí ìbáwí kí ẹ sì gbọ́n, Ẹ má ṣe pa á tì láé.
34 Aláyọ̀ ni ẹni tó ń fetí sí mi Tó ń jí wá sẹ́nu ọ̀nà mi lójoojúmọ́, Tó ń dúró lẹ́gbẹ̀ẹ́ òpó ilẹ̀kùn mi;
35 Nítorí ẹni tó bá rí mi yóò rí ìyè, Yóò sì rí ìtẹ́wọ́gbà Jèhófà.
36 Àmọ́ ẹni tó bá pa mí tì, ara rẹ̀ ló ń ṣe, Àwọn tó sì kórìíra mi fẹ́ràn ikú.”
9 Ọgbọ́n tòótọ́ ti kọ́ ilé rẹ̀; Ó ti gbẹ́ òpó rẹ̀ méjèèje.
2 Ó ti ṣètò gbogbo ẹran rẹ̀; Ó ti po wáìnì rẹ̀; Ó sì ti tẹ́ tábìlì rẹ̀.
3 Ó ti rán àwọn ìránṣẹ́bìnrin rẹ̀ jáde Láti ké jáde látorí àwọn ibi gíga ìlú pé:
4 “Kí ẹni tó bá jẹ́ aláìmọ̀kan wọlé síbí.” Ó sọ fún àwọn tí kò ní làákàyè pé:
5 “Ẹ wá, ẹ jẹ oúnjẹ mi Kí ẹ sì mu nínú wáìnì tí mo ti pò.
6 Ẹ fi àìmọ̀kan yín sílẹ̀, kí ẹ lè wà láàyè; Kí ẹ sì máa rìn ní ọ̀nà òye nìṣó.”
7 Ẹni tó bá ń tọ́ afiniṣẹ̀sín sọ́nà ń wá àbùkù, Ẹni tó bá sì ń bá ẹni burúkú wí yóò rí ìbànújẹ́.
8 Má ṣe bá afiniṣẹ̀sín wí, torí á kórìíra rẹ. Bá ọlọ́gbọ́n wí, yóò sì nífẹ̀ẹ́ rẹ.
9 Kọ́ ọlọ́gbọ́n, yóò sì gbọ́n sí i. Kọ́ olódodo, yóò sì kọ́ ẹ̀kọ́ sí i.
10 Ìbẹ̀rù Jèhófà ni ìbẹ̀rẹ̀ ọgbọ́n, Ìmọ̀ Ẹni Mímọ́ Jù Lọ sì ni òye.
11 Ọgbọ́n yóò jẹ́ kí ọjọ́ ayé rẹ di púpọ̀, Yóò sì fún ọ ní ẹ̀mí gígùn.
12 Tí o bá gbọ́n, o gbọ́n fún àǹfààní ara rẹ, Àmọ́ tí o bá ya afiniṣẹ̀sín, ìwọ nìkan lo máa jìyà rẹ̀.
13 Òmùgọ̀ obìnrin jẹ́ aláriwo. Òpè ni, kò sì mọ nǹkan kan rárá.
14 Ó máa ń jókòó sí ẹnu ọ̀nà ilé rẹ̀ Lórí ìjókòó ní àwọn ibi gíga ìlú,
15 Ó ń pe àwọn tó ń kọjá lọ, Àwọn tó ń lọ tààrà ní ọ̀nà wọn, pé:
16 “Kí ẹni tó bá jẹ́ aláìmọ̀kan wọlé síbí.” Ó sọ fún àwọn tí kò ní làákàyè pé:
17 “Omi tí a jí gbé máa ń dùn, Oúnjẹ tí a sì jẹ ní ìkọ̀kọ̀ máa ń gbádùn mọ́ni.”
18 Àmọ́ wọn kò mọ̀ pé àwọn tí ikú ti pa wà níbẹ̀, Àti pé àwọn àlejò rẹ̀ wà ní ìsàlẹ̀ Isà Òkú.
10 Òwe Sólómọ́nì. Ọlọ́gbọ́n ọmọ ń mú inú bàbá rẹ̀ dùn, Àmọ́ òmùgọ̀ ọmọ ń kó ẹ̀dùn ọkàn bá ìyá rẹ̀.
2 Àwọn ìṣúra téèyàn fi ìwà ìkà kó jọ kò ní ṣe é láǹfààní, Àmọ́ òdodo ló ń gbani lọ́wọ́ ikú.
3 Jèhófà ò ní jẹ́ kí ebi pa olódodo, Bẹ́ẹ̀ sì ni kò ní jẹ́ kí ọwọ́ àwọn ẹni burúkú tẹ ohun tí wọ́n ń fẹ́.
4 Ọwọ́ tó dilẹ̀ ń sọni di òtòṣì, Àmọ́ ọwọ́ tó ń ṣiṣẹ́ kára ń sọni di ọlọ́rọ̀.
5 Ọmọ tó ní ìjìnlẹ̀ òye ń kó irè oko jọ ní ìgbà ẹ̀ẹ̀rùn, Àmọ́ ọmọ tó ń dójú tini ń sùn fọnfọn nígbà ìkórè.
6 Ìbùkún wà lórí olódodo, Àmọ́ ẹnu ẹni burúkú ń bo ìwà ipá mọ́lẹ̀.
7 Ìrántí olódodo yẹ fún ìbùkún, Àmọ́ orúkọ àwọn ẹni burúkú yóò jẹrà.
8 Ọlọ́gbọ́n ọkàn yóò gba ẹ̀kọ́, Àmọ́ ẹni tó ń sọ̀rọ̀ òmùgọ̀ ni a ó tẹ̀ mọ́lẹ̀.
9 Ẹni tó ń rìn nínú ìwà títọ́ yóò máa rìn nínú ààbò, Àmọ́ àṣírí ẹni tó ń sọ ọ̀nà ara rẹ̀ di wíwọ́ yóò tú.
10 Ẹni tó ń dínjú ń fa ẹ̀dùn ọkàn, Ẹni tó sì ń sọ̀rọ̀ òmùgọ̀ ni a ó tẹ̀ mọ́lẹ̀.
11 Ẹnu olódodo jẹ́ orísun ìyè, Àmọ́ ẹnu ẹni burúkú ń bo ìwà ipá mọ́lẹ̀.
12 Ìkórìíra ló ń dá awuyewuye sílẹ̀, Àmọ́ ìfẹ́ máa ń bo gbogbo àṣìṣe mọ́lẹ̀.
13 Ọgbọ́n wà ní ètè olóye, Àmọ́ ọ̀pá wà fún ẹ̀yìn ẹni tí kò ní làákàyè.
14 Àwọn ọlọ́gbọ́n máa ń fi ìmọ̀ ṣe ìṣúra, Àmọ́ ẹnu àwọn òmùgọ̀ máa ń fa ìparun.
15 Ohun ìní ọlọ́rọ̀ ni ìlú olódi rẹ̀. Ipò òṣì àwọn aláìní ni ìparun wọn.
16 Iṣẹ́ olódodo ń yọrí sí ìyè; Àmọ́ iṣẹ́ ọwọ́ ẹni burúkú ń yọrí sí ẹ̀ṣẹ̀.
17 Ẹni tó ń gba ìbáwí jẹ́ ipa ọ̀nà ìyè fún àwọn èèyàn, Àmọ́ ẹni tó ń kọ ìbáwí ń kó àwọn èèyàn ṣìnà.
18 Ẹni tó ń bo ìkórìíra rẹ̀ mọ́ra ń parọ́, Ẹni tó sì ń tan ọ̀rọ̀ ìbàjẹ́ ká jẹ́ òmùgọ̀.
19 Tí ọ̀rọ̀ bá ti pọ̀, àṣìṣe ò ní ṣàì wáyé, Àmọ́ ẹni tó bá ń ṣọ́ ẹnu rẹ̀ á máa fi ọgbọ́n hùwà.
20 Ahọ́n olódodo dà bíi fàdákà tó dára jù lọ, Àmọ́ ọkàn ẹni burúkú kò fi bẹ́ẹ̀ já mọ́ nǹkan kan.
21 Ẹnu olódodo ń bọ́ ọ̀pọ̀lọpọ̀ èèyàn, Àmọ́ àwọn òmùgọ̀ ń kú nítorí wọn kò ní làákàyè.
22 Ìbùkún Jèhófà ló ń sọni di ọlọ́rọ̀, Kì í sì í fi ìrora kún un.
23 Híhùwà àìnítìjú dà bí eré lójú òmùgọ̀, Àmọ́ ọgbọ́n wà fún ẹni tó ní òye.
24 Ohun tí ẹni burúkú ń bẹ̀rù yóò ṣẹlẹ̀ sí i; Àmọ́ a ó ṣe ohun tí ọkàn àwọn olódodo fẹ́ fún wọn.
25 Nígbà tí ẹ̀fúùfù bá fẹ́ kọjá, ẹni burúkú kò ní sí mọ́, Àmọ́ olódodo jẹ́ ìpìlẹ̀ títí láé.
26 Bí ọtí kíkan ṣe ń ṣe eyín àti bí èéfín ṣe ń ṣe ojú, Bẹ́ẹ̀ ni ọ̀lẹ ṣe rí sí ẹni tó rán an níṣẹ́.
27 Ìbẹ̀rù Jèhófà ń mú kí ẹ̀mí ẹni gùn, Àmọ́ ọdún àwọn ẹni burúkú ni a ó gé kúrú.
28 Ìfojúsọ́nà àwọn olódodo ń mú ayọ̀ wá, Àmọ́ ìrètí àwọn ẹni burúkú yóò ṣègbé.
29 Ọ̀nà Jèhófà jẹ́ ibi ààbò fún aláìlẹ́bi, Àmọ́ ìparun ló jẹ́ fún àwọn aṣebi.
30 Kò sí ohun tó máa mú kí àwọn olódodo ṣubú, Àmọ́ àwọn ẹni burúkú ò ní gbé ilẹ̀ ayé mọ́.
31 Ẹnu olódodo ń mú ọgbọ́n jáde, Àmọ́, ahọ́n àyídáyidà ni a ó gé kúrò.
32 Ètè olódodo mọ ohun tó tọ́ láti sọ, Àmọ́ ẹnu ẹni burúkú jẹ́ ẹ̀tàn.
11 Òṣùwọ̀n èké jẹ́ ohun ìríra lójú Jèhófà, Àmọ́ ìwọ̀n tí ó pé máa ń mú inú rẹ̀ dùn.
2 Tí ìkọjá àyè bá dé, àbùkù á tẹ̀ lé e, Àmọ́ ọgbọ́n wà lọ́dọ̀ àwọn tí wọ́n mọ̀wọ̀n ara wọn.
3 Ìwà títọ́ àwọn adúróṣinṣin ló ń tọ́ wọn sọ́nà, Àmọ́ ẹ̀tàn àwọn oníbékebèke ni yóò pa wọ́n run.
4 Ọrọ̀ kò ní ṣeni láǹfààní ní ọjọ́ ìbínú ńlá, Àmọ́ òdodo ló ń gbani lọ́wọ́ ikú.
5 Òdodo aláìlẹ́bi ń mú kí ipa ọ̀nà rẹ̀ tọ́, Àmọ́ ẹni burúkú á ṣubú nítorí ìwà burúkú rẹ̀.
6 Òdodo àwọn adúróṣinṣin ni yóò gbà wọ́n, Àmọ́ ìfẹ́ ọkàn àwọn oníbékebèke ni yóò dẹkùn mú wọn.
7 Nígbà tí ẹni burúkú bá kú, ìrètí rẹ̀ á ṣègbé; Ohun tó sì ń retí pé òun á fi agbára òun ṣe yóò ṣègbé pẹ̀lú.
8 A gba olódodo lọ́wọ́ wàhálà, Ẹni burúkú sì bọ́ síbẹ̀ dípò rẹ̀.
9 Ẹnu ni apẹ̀yìndà fi ń fa ìparun bá ọmọnìkejì rẹ̀, Àmọ́ ìmọ̀ ló ń gba àwọn olódodo sílẹ̀.
10 Ìwà rere àwọn olódodo ń mú kí ìlú yọ̀, Nígbà tí àwọn ẹni burúkú bá ṣègbé, igbe ìdùnnú á ta.
11 Nítorí ìbùkún àwọn adúróṣinṣin, ìlú á ní ìgbéga, Àmọ́ ẹnu àwọn ẹni burúkú á wó o lulẹ̀.
12 Ẹni tí kò ní làákàyè ń kórìíra ọmọnìkejì rẹ̀, Àmọ́ ẹni tó ní ìjìnlẹ̀ òye máa ń dákẹ́.
13 Abanijẹ́ ń sọ ọ̀rọ̀ àṣírí kiri, Àmọ́ ẹni tó ṣeé fọkàn tán máa ń pa àṣírí mọ́.
14 Nígbà tí kò bá sí ìtọ́sọ́nà ọlọgbọ́n, àwọn èèyàn á ṣubú, Àmọ́ nípasẹ̀ ọ̀pọ̀ agbani-nímọ̀ràn, àṣeyọrí á wà.
15 Ẹni tó bá ṣe onídùúró fún àjèjì yóò rí láburú, Àmọ́ ẹni tó bá yẹra fún bíbọ ọwọ́ nínú ẹ̀jẹ́ yóò rí ààbò.
16 Obìnrin onínúure ń gba ògo, Àmọ́ àwọn ìkà èèyàn ń gbẹ́sẹ̀ lé ọrọ̀.
17 Ẹni tó ń ṣoore ń ṣe ara rẹ̀ láǹfààní, Àmọ́ ìkà èèyàn ń fa wàhálà bá ara rẹ̀.
18 Ẹni burúkú ń jẹ èrè asán, Àmọ́ ẹni tó ń gbin òdodo ń jẹ èrè gidi.
19 Ẹni tó dúró gbọn-in lórí òdodo máa rí ìyè, Àmọ́ ẹni tó ń lépa ohun búburú á rí ikú he.
20 Àwọn tí ọkàn wọn burú jẹ́ ohun ìríra lójú Jèhófà, Àmọ́ àwọn tí ọ̀nà wọn tọ́ ń mú inú rẹ̀ dùn.
21 Jẹ́ kó dá ọ lójú pé: Ẹni ibi kò ní lọ láìjìyà, Àmọ́ àwọn ọmọ olódodo yóò yè bọ́.
22 Bí òrùka wúrà ní imú ẹlẹ́dẹ̀ Ni obìnrin tó rẹwà àmọ́ tí kì í lo làákàyè.
23 Ìfẹ́ ọkàn àwọn olódodo ń yọrí sí ire, Àmọ́ ohun tí àwọn ẹni burúkú ń retí máa ń yọrí sí ìbínú ńlá.
24 Ẹnì kan wà tó ń fúnni lọ́pọ̀lọpọ̀, ó sì ń ní sí i; Ẹnì kan sì wà tó ń fawọ́ ohun tó yẹ kó fúnni sẹ́yìn, àmọ́ ó di aláìní.
25 Ẹni tó bá lawọ́ máa láásìkí, Ẹni tó bá sì ń mára tu àwọn míì, ara máa tu òun náà.
26 Àwọn èèyàn á gégùn-ún fún ẹni tó bá kó oúnjẹ pa mọ́, Àmọ́ wọ́n á súre fún ẹni tó bá ń tà á.
27 Ẹni tó ń wá bó ṣe máa ṣe rere lójú méjèèjì ń wá ojú rere, Àmọ́ ẹni tó bá ń wá ibi, ó dájú pé ibi ló máa wá sórí rẹ̀.
28 Ẹni tó bá gbẹ́kẹ̀ lé ọrọ̀ rẹ̀ máa ṣubú, Àmọ́ olódodo máa rú yọ bí ewé tútù.
29 Ẹni tó bá ń fa wàhálà bá agbo ilé rẹ̀ á jogún òfo, Òmùgọ̀ èèyàn ló sì máa jẹ́ ìránṣẹ́ ọlọ́gbọ́n.
30 Èso olódodo jẹ́ igi ìyè, Ẹni tó bá sì ń jèrè ọkàn jẹ́ ọlọ́gbọ́n.
31 Tó bá jẹ́ pé ẹ̀san wà fún olódodo lóòótọ́, Mélòómélòó ni ti ẹni burúkú àti ẹlẹ́ṣẹ̀!
12 Ẹni tó bá fẹ́ràn ẹ̀kọ́ fẹ́ràn ìmọ̀, Àmọ́ ẹni tó bá kórìíra ìbáwí jẹ́ aláìnírònú.
2 Ẹni rere ń rí ìtẹ́wọ́gbà Jèhófà, Àmọ́ Ó ń dá ẹni tó ń gbèrò ìkà lẹ́bi.
3 Ìwà burúkú kì í jẹ́ kéèyàn fìdí múlẹ̀, Àmọ́ kò sí ohun tó lè fa olódodo tu.
4 Aya tó dáńgájíá jẹ́ adé fún ọkọ rẹ̀, Àmọ́ adójútini aya dà bí ìjẹrà nínú egungun ọkọ rẹ̀.
5 Ìrònú àwọn olódodo máa ń tọ́, Àmọ́ ẹ̀tàn ni ìmọ̀ràn àwọn ẹni burúkú.
6 Ọ̀rọ̀ àwọn ẹni burúkú dà bíi lílúgọ láti ṣekú pani, Àmọ́ ẹnu àwọn adúróṣinṣin ń gbà wọ́n sílẹ̀.
7 Nígbà tí a bá bi àwọn ẹni burúkú ṣubú, wọn ò ní sí mọ́, Àmọ́ ilé àwọn olódodo yóò dúró digbí.
8 Èèyàn á gba ìyìn nítorí ọgbọ́n tó ń jáde lẹ́nu rẹ̀, Àmọ́ ẹ̀gàn ló máa bá ọlọ́kàn ẹ̀tàn.
9 Ó sàn kí a gbéni ga díẹ̀, kéèyàn sì ní ìránṣẹ́ Ju kí èèyàn máa yin ara rẹ̀, kó má sì ní oúnjẹ.
10 Olódodo ń tọ́jú ẹran ọ̀sìn rẹ̀, Àmọ́ tí ẹni burúkú bá tiẹ̀ ṣàánú, ìkà ló máa já sí.
11 Ẹni tó ń ro ilẹ̀ rẹ̀ yóò jẹun tẹ́rùn, Àmọ́ ẹni tó ń lépa àwọn ohun tí kò ní láárí kò ní làákàyè.
12 Ẹni burúkú ń jowú ohun tí àwọn ẹni burúkú míì dẹkùn mú, Àmọ́ àwọn olódodo dà bí igi tí gbòǹgbò rẹ̀ jinlẹ̀ tó ń méso jáde.
13 Ọ̀rọ̀ burúkú tó ń jáde lẹ́nu ẹni ibi ló ń dẹkùn mú un, Àmọ́ olódodo ń bọ́ lọ́wọ́ wàhálà.
14 Ọ̀rọ̀ ẹnu èèyàn máa ń fi ohun rere tẹ́ ẹ lọ́rùn, Iṣẹ́ ọwọ́ rẹ̀ ni yóò sì san èrè fún un.
15 Ọ̀nà òmùgọ̀ tọ́ ní ojú ara rẹ̀, Àmọ́ ọlọ́gbọ́n máa ń gba ìmọ̀ràn.
16 Òmùgọ̀ máa ń fi ìbínú rẹ̀ hàn lójú ẹsẹ̀, Àmọ́ aláròjinlẹ̀ máa ń gbójú fo àbùkù tí wọ́n fi kàn án.
17 Ẹni tó ń fòótọ́ jẹ́rìí máa ń sọ òtítọ́, Àmọ́ ẹlẹ́rìí èké máa ń sọ ẹ̀tàn.
18 Ọ̀rọ̀ téèyàn sọ láìronú dà bí ìgbà tí idà gúnni, Àmọ́ ahọ́n ọlọ́gbọ́n ń woni sàn.
19 Ètè tó ń sọ òtítọ́ máa wà títí láé, Àmọ́ ahọ́n tó ń parọ́ kò ní tọ́jọ́.
20 Ẹ̀tàn wà nínú ọkàn àwọn tó ń gbèrò ibi, Àmọ́ àwọn tó ń mú kí àlàáfíà wà máa ní ayọ̀.
21 Kò sí jàǹbá tó máa ṣe olódodo, Àmọ́ ọ̀pọ̀ àjálù ló máa dé bá àwọn ẹni burúkú.
22 Ètè tó ń parọ́ jẹ́ ohun ìríra lójú Jèhófà, Àmọ́ àwọn tó ń fi òtítọ́ hùwà ń mú inú rẹ̀ dùn.
23 Aláròjinlẹ̀ máa ń fi ohun tó mọ̀ pa mọ́, Àmọ́ ọkàn òmùgọ̀ máa ń tú ìwà òmùgọ̀ rẹ̀ jáde.
24 Ọwọ́ àwọn tó ń ṣíṣẹ́ kára yóò ṣàkóso, Àmọ́ ọwọ́ tó dilẹ̀ yóò wà fún iṣẹ́ àfipáṣe.
25 Àníyàn inú ọkàn máa ń mú kó rẹ̀wẹ̀sì, Àmọ́ ọ̀rọ̀ rere máa ń mú kó túra ká.
26 Olódodo ń ṣàyẹ̀wò ibi ìjẹko rẹ̀, Àmọ́ ọ̀nà àwọn ẹni burúkú ń kó wọn ṣìnà.
27 Ọ̀lẹ kò lè sáré lé ẹran tó fẹ́ pa, Àmọ́ iṣẹ́ àṣekára ni ìṣúra èèyàn.
28 Ipa ọ̀nà òdodo ń yọrí sí ìyè; Kò sí ikú ní ipa ọ̀nà rẹ̀.
13 Ọlọ́gbọ́n ọmọ máa ń gba ẹ̀kọ́ bàbá rẹ̀, Àmọ́ ẹlẹ́gàn kì í fetí sí ìbáwí.
2 Ọ̀rọ̀ ẹnu èèyàn máa jẹ́ kó rí ohun rere gbà, Àmọ́ ìfẹ́ ọkàn àwọn oníbékebèke máa ń jẹ́ kí wọ́n hùwà ipá.
3 Ẹni tó ń ṣọ́ ẹnu rẹ̀ ń dáàbò bo ẹ̀mí rẹ̀, Àmọ́ ẹni tó ń la ẹnu rẹ̀ gbàgà yóò pa run.
4 Ọ̀pọ̀ nǹkan ni ọ̀lẹ ń fẹ́, síbẹ̀ kò ní nǹkan kan, Àmọ́ ẹni tó ń ṣiṣẹ́ kára yóò ní ànító.
5 Olódodo kórìíra irọ́, Àmọ́ ìwà ẹni burúkú ń fa ìtìjú àti àbùkù.
6 Òdodo ń dáàbò bo ẹni tí ọ̀nà rẹ̀ tọ́, Àmọ́ ìwà burúkú máa ń dojú ẹlẹ́ṣẹ̀ dé.
7 Ẹnì kan wà tó ń ṣe bíi pé òun jẹ́ ọlọ́rọ̀, síbẹ̀ kò ní nǹkan kan; Ẹlòmíì sì wà tó ń ṣe bíi pé aláìní lòun, síbẹ̀ ó ní ọrọ̀ rẹpẹtẹ.
8 Ọrọ̀ ni ọlọ́rọ̀ fi ń ra ẹ̀mí rẹ̀ pa dà, Àmọ́ ẹnikẹ́ni kì í halẹ̀ mọ́ aláìní.
9 Ìmọ́lẹ̀ àwọn olódodo mọ́lẹ̀ rekete, Àmọ́ fìtílà àwọn ẹni burúkú ni a ó pa.
10 Wàhálà ni ìkọjá àyè máa ń dá sílẹ̀, Àmọ́ ọgbọ́n jẹ́ ti àwọn tó ń wá ìmọ̀ràn.
11 Ọrọ̀ tí èèyàn fi ìkánjú kó jọ kì í pẹ́ tán, Àmọ́ ọrọ̀ tí èèyàn ń kó jọ díẹ̀díẹ̀ á máa pọ̀ sí i.
12 Ìrètí pípẹ́ máa ń mú ọkàn ṣàìsàn, Àmọ́ nígbà tí ìfẹ́ ọkàn ẹni bá ṣẹ, igi ìyè ni.
13 Ẹni tí kò bá ka ìtọ́ni sí á jìyà rẹ̀, Àmọ́ ẹni tó bá bọ̀wọ̀ fún àṣẹ yóò gba èrè rẹ̀.
14 Ẹ̀kọ́ ọlọgbọ́n jẹ́ orísun ìyè Kì í jẹ́ kéèyàn kó sínú ìdẹkùn ikú.
15 Ìjìnlẹ̀ òye ń mú kéèyàn jèrè ojú rere, Àmọ́ ọ̀nà àwọn oníbékebèke korò.
16 Aláròjinlẹ̀ máa ń fi ìmọ̀ hùwà, Àmọ́ òmùgọ̀ máa ń fi ìwà òmùgọ̀ rẹ̀ hàn.
17 Òjíṣẹ́ burúkú máa ń kó sínú ìjàngbọ̀n, Àmọ́ aṣojú tó jẹ́ olóòótọ́ ń mú ìwòsàn wá.
18 Ẹni tí kò bá ka ìbáwí sí á di òtòṣì, á sì kan àbùkù, Àmọ́ ẹni tó bá ń gba ìtọ́sọ́nà ni a ó gbé ga.
19 Nígbà tí ìfẹ́ ọkàn ẹni bá ṣẹ, ó máa ń dùn mọ́ni, Àmọ́ òmùgọ̀ kì í fẹ́ jáwọ́ nínú ìwà burúkú.
20 Ẹni tó ń bá ọlọ́gbọ́n rìn yóò gbọ́n, Àmọ́ ẹni tó ń bá òmùgọ̀ da nǹkan pọ̀ yóò rí láburú.
21 Àjálù kì í dẹ̀yìn lẹ́yìn àwọn ẹlẹ́ṣẹ̀, Àmọ́ aásìkí ni èrè àwọn olódodo.
22 Ẹni rere máa ń fi ogún sílẹ̀ fún àwọn ọmọ ọmọ rẹ̀, Àmọ́ ọrọ̀ àwọn ẹlẹ́ṣẹ̀ ni a ó kó jọ fún àwọn olódodo.
23 Ọ̀pọ̀ oúnjẹ ló ń jáde látinú oko tí àwọn aláìní dá, Àmọ́ àìsí ìdájọ́ òdodo lè gbá a lọ.
24 Ẹni tó bá fa ọ̀pá sẹ́yìn kórìíra ọmọ rẹ̀, Àmọ́ ẹni tó bá nífẹ̀ẹ́ ọmọ rẹ̀ máa ń bá a wí dáadáa.
25 Olódodo ń jẹ àjẹtẹ́rùn, Àmọ́ inú àwọn ẹni burúkú ṣófo.
14 Ọlọ́gbọ́n obìnrin ń kọ́ ilé rẹ̀, Àmọ́ òmùgọ̀ obìnrin á fi ọwọ́ ara rẹ̀ ya tirẹ̀ lulẹ̀.
2 Ẹni tó ń rìn nínú ìdúróṣinṣin ń bẹ̀rù Jèhófà, Àmọ́ ẹni tí ọ̀nà rẹ̀ kò tọ́ ń tàbùkù sí I.
3 Pàṣán ìgbéraga wà ní ẹnu òmùgọ̀, Àmọ́ ètè àwọn ọlọ́gbọ́n yóò dáàbò bò wọ́n.
4 Tí kò bá sí ẹran ọ̀sìn, ibùjẹ ẹran á mọ́ tónítóní, Àmọ́ agbára akọ màlúù máa ń mú kí ìkórè pọ̀.
5 Ẹlẹ́rìí tó jẹ́ olóòótọ́ kì í parọ́, Àmọ́ ẹlẹ́rìí èké kò lè ṣe kó má parọ́.
6 Ẹlẹ́gàn ń wá ọgbọ́n, kò sì rí i, Àmọ́ ìmọ̀ máa ń wá sọ́dọ̀ àwọn olóye pẹ̀lú ìrọ̀rùn.
7 Jìnnà sí òmùgọ̀ èèyàn, Torí o ò ní rí ìmọ̀ ní ẹnu rẹ̀.
8 Ọgbọ́n ni aláròjinlẹ̀ fi ń lóye ibi tí ọ̀nà rẹ̀ máa já sí, Àmọ́ ìwà ẹ̀gọ̀ àwọn òmùgọ̀ ló ń ṣì wọ́n lọ́nà.
9 Òmùgọ̀ ló ń da ẹ̀bi rẹ̀ sáwàdà, Àmọ́ àwọn adúróṣinṣin máa ń fẹ́ láti pa dà wà níṣọ̀kan.
10 Ọkàn èèyàn mọ ìbànújẹ́ rẹ̀, Àjèjì kò sì lè pín nínú ayọ̀ rẹ̀.
11 Ilé àwọn ẹni burúkú máa pa run, Àmọ́ àgọ́ àwọn adúróṣinṣin máa gbilẹ̀.
12 Ọ̀nà kan wà tó dà bíi pé ó tọ́ lójú èèyàn, Àmọ́ nígbẹ̀yìn, á yọrí sí ikú.
13 Èèyàn lè máa rẹ́rìn-ín, síbẹ̀ kí ọkàn rẹ̀ máa jẹ̀rora, Ìdùnnú sì lè di ìbànújẹ́.
14 Aláìṣòótọ́ máa gba èrè àwọn ọ̀nà rẹ̀, Àmọ́ èèyàn rere máa gba èrè ìwà rẹ̀.
15 Aláìmọ̀kan máa ń gba gbogbo ọ̀rọ̀ gbọ́, Àmọ́ aláròjinlẹ̀ máa ń ronú lórí ìgbésẹ̀ kọ̀ọ̀kan.
16 Ọlọ́gbọ́n máa ń ṣọ́ra, ó sì ń yẹra fún ìwà burúkú, Àmọ́ òmùgọ̀ kì í kíyè sára, ó sì máa ń dá ara rẹ̀ lójú jù.
17 Ẹni tó bá tètè ń bínú máa ń hùwà òmùgọ̀, Àmọ́ ẹni tó bá ń ro ọ̀rọ̀ wò ni aráyé ń kórìíra.
18 Aláìmọ̀kan yóò jogún ìwà òmùgọ̀, Àmọ́ a ó fi ìmọ̀ dé àwọn aláròjinlẹ̀ ládé.
19 Àwọn èèyàn búburú yóò tẹrí ba níwájú àwọn ẹni rere, Àwọn èèyàn burúkú yóò sì tẹrí ba ní ẹnubodè àwọn olódodo.
20 Àwọn tó sún mọ́ tálákà pàápàá máa ń kórìíra rẹ̀, Àmọ́ ọ̀pọ̀ èèyàn ló ń bá olówó ṣọ̀rẹ́.
21 Ẹni tó bá ń fojú àbùkù wo ọmọnìkejì rẹ̀ ń dẹ́ṣẹ̀, Àmọ́ ẹni tó bá ń ṣàánú aláìní jẹ́ aláyọ̀.
22 Àwọn tó ń gbèrò ibi máa ṣìnà. Àmọ́ àwọn tó ti pinnu láti máa ṣe rere máa rí ìfẹ́ tí kì í yẹ̀ àti òtítọ́.
23 Gbogbo iṣẹ́ àṣekára ló ní èrè, Àmọ́ ọ̀rọ̀ ẹnu lásán ń yọrí sí àìní.
24 Adé àwọn ọlọ́gbọ́n ni ọrọ̀ wọn; Àmọ́ ìwà àwọn òmùgọ̀ jẹ́ kìkì ẹ̀gọ̀.
25 Ẹlẹ́rìí tòótọ́ ń gba ẹ̀mí là, Àmọ́ ẹlẹ́tàn kò lè ṣe kó má parọ́.
26 Ìbẹ̀rù Jèhófà máa ń fọkàn ẹni balẹ̀ pẹ̀sẹ̀, Yóò sì jẹ́ ibi ààbò fún àwọn ọmọ rẹ̀.
27 Ìbẹ̀rù Jèhófà jẹ́ orísun ìyè, Kì í jẹ́ kéèyàn kó sínú ìdẹkùn ikú.
28 Ọ̀pọ̀lọpọ̀ èèyàn ni ògo ọba, Àmọ́ alákòóso tí kò ní àwọn tó ń jọba lé lórí ti ṣubú.
29 Ẹni tí kì í tètè bínú ní ìjìnlẹ̀ òye, Àmọ́ ẹni tí kò ní sùúrù ń fi ìwà òmùgọ̀ rẹ̀ hàn.
30 Ìbàlẹ̀ ọkàn ń mú kí ara lókun, Àmọ́ owú dà bí àìsàn tó ń mú kí egungun jẹrà.
31 Ẹni tó ń lu aláìní ní jìbìtì ń gan Ẹni tó dà a, Àmọ́ ẹni tó ń ṣàánú tálákà ń yìn Ín lógo.
32 Ìwà ibi ẹni burúkú ló máa gbé e ṣubú, Àmọ́ olódodo máa rí ààbò nítorí ìwà títọ́ rẹ̀.
33 Inú ọkàn olóye ni ọgbọ́n fìdí kalẹ̀ sí, Àmọ́ àárín àwọn òmùgọ̀ ló ti máa ń fi ara rẹ̀ hàn.
34 Òdodo máa ń gbé orílẹ̀-èdè lékè, Àmọ́ ẹ̀ṣẹ̀ máa ń kó ìtìjú bá orílẹ̀-èdè.
35 Inú ọba máa ń dùn sí ìránṣẹ́ tó ń lo ìjìnlẹ̀ òye, Àmọ́ inú rẹ̀ máa ń ru sí èyí tó ń hùwà ìtìjú.
15 Ìdáhùn pẹ̀lẹ́ máa ń mú kí ìbínú rọlẹ̀, Àmọ́ ọ̀rọ̀ líle ń ru ìbínú sókè.
2 Ahọ́n àwọn ọlọ́gbọ́n máa ń lo ìmọ̀ lọ́nà rere, Àmọ́ ẹnu àwọn òmùgọ̀ máa ń tú ọ̀rọ̀ ẹ̀gọ̀ jáde.
3 Ojú Jèhófà wà níbi gbogbo, Ó ń ṣọ́ ẹni burúkú àti ẹni rere.
4 Ahọ́n pẹ̀lẹ́ jẹ́ igi ìyè, Àmọ́ ọ̀rọ̀ békebèke máa ń fa ìrẹ̀wẹ̀sì.
5 Òmùgọ̀ kì í ka ẹ̀kọ́ bàbá rẹ̀ sí, Àmọ́ aláròjinlẹ̀ máa ń gba ìbáwí.
6 Ọ̀pọ̀ ìṣúra ló wà nínú ilé olódodo, Àmọ́ èso ẹni burúkú máa ń fa wàhálà bá a.
7 Ètè ọlọ́gbọ́n máa ń tan ìmọ̀ kálẹ̀, Àmọ́ ọkàn àwọn òmùgọ̀ kì í ṣe bẹ́ẹ̀.
8 Ẹbọ ẹni burúkú jẹ́ ohun ìríra lójú Jèhófà, Àmọ́ àdúrà àwọn adúróṣinṣin máa ń múnú Rẹ̀ dùn.
9 Jèhófà kórìíra ọ̀nà ẹni burúkú, Àmọ́ ó nífẹ̀ẹ́ ẹni tó ń wá òdodo.
10 Ìbáwí dà bí ohun tí kò dára lójú ẹni tó ń ṣìnà, Ẹni tó bá sì kórìíra ìbáwí á kú.
11 Isà Òkú àti ibi ìparun ṣí sílẹ̀ gbayawu lójú Jèhófà. Ká má ṣẹ̀ṣẹ̀ wá sọ ọkàn èèyàn!
12 Ẹlẹ́gàn kì í fẹ́ràn ẹni tó ń tọ́ ọ sọ́nà. Kì í fi ọ̀rọ̀ lọ àwọn ọlọ́gbọ́n.
13 Inú dídùn ló ń mórí yá, Àmọ́ ẹ̀dùn ọkàn máa ń fa ìrẹ̀wẹ̀sì.
14 Ọkàn tó ní òye máa ń wá ìmọ̀, Àmọ́ ìwà ẹ̀gọ̀ ni àwọn òmùgọ̀ fi ń ṣe oúnjẹ jẹ.
15 Búburú ni gbogbo ọjọ́ ẹni tí ìyà ń jẹ, Àmọ́ ẹni tí inú rẹ̀ ń dùn máa ń jẹ àsè nígbà gbogbo.
16 Ó sàn kéèyàn ní díẹ̀, kó sì bẹ̀rù Jèhófà Ju kó ní ọ̀pọ̀ ọrọ̀ pẹ̀lú àníyàn.
17 Oúnjẹ tí a fi nǹkan ọ̀gbìn sè níbi tí ìfẹ́ wà Sàn ju akọ màlúù àbọ́sanra níbi tí ìkórìíra wà.
18 Onínúfùfù máa ń dá wàhálà sílẹ̀, Àmọ́ ẹni tí kì í tètè bínú máa ń mú kí ìjà rọlẹ̀.
19 Ọ̀nà ọ̀lẹ dà bí igbó ẹ̀gún, Àmọ́ ipa ọ̀nà àwọn adúróṣinṣin dà bí ọ̀nà tó tẹ́jú.
20 Ọlọ́gbọ́n ọmọ máa ń mú inú bàbá rẹ̀ dùn, Àmọ́ òmùgọ̀ èèyàn máa ń kórìíra ìyá rẹ̀.
21 Ẹni tí kò ní làákàyè máa ń fi ìwà òmùgọ̀ ṣayọ̀, Àmọ́ ẹni tó ní òye máa ń rìn lọ tààrà.
22 Láìsí ìfinúkonú, èrò á dasán, Àmọ́ nípasẹ̀ ọ̀pọ̀ agbani-nímọ̀ràn, àṣeyọrí á wà.
23 Inú èèyàn máa ń dùn tí ìdáhùn rẹ̀ bá tọ̀nà, Ọ̀rọ̀ tó bá sì bọ́ sí àkókò mà dára o!
24 Ẹni tó ní ìjìnlẹ̀ òye ń tọ ọ̀nà ìyè tó lọ sókè, Kí ó lè yẹra fún Isà Òkú nísàlẹ̀.
25 Jèhófà máa ya ilé àwọn agbéraga lulẹ̀, Àmọ́ kò ní jẹ́ kí wọ́n sún ààlà opó sẹ́yìn.
26 Jèhófà kórìíra èrò àwọn ẹni ibi, Àmọ́ ọ̀rọ̀ tó ń tuni lára mọ́ lójú Rẹ̀.
27 Ẹni tó ń jẹ èrè tí kò tọ́ ń fa wàhálà bá agbo ilé rẹ̀, Àmọ́ ẹni tó kórìíra àbẹ̀tẹ́lẹ̀ yóò máa wà láàyè.
28 Ọkàn olódodo máa ń ṣe àṣàrò kí ó tó dáhùn, Àmọ́ ẹnu ẹni burúkú máa ń tú ọ̀rọ̀ burúkú jáde.
29 Jèhófà jìnnà réré sí àwọn ẹni burúkú, Àmọ́ ó máa ń gbọ́ àdúrà àwọn olódodo.
30 Ojú tó ń dán máa ń mú ọkàn yọ̀; Ìròyìn tó dára máa ń mú kí egungun lágbára.
31 Ẹni tó ń fetí sí ìbáwí tó ń fúnni ní ìyè, Àárín àwọn ọlọ́gbọ́n ló ń gbé.
32 Ẹni tó bá ń kọ ìbáwí kórìíra ẹ̀mí rẹ̀, Àmọ́ ẹni tó bá ń gba ìbáwí ní òye.
33 Ìbẹ̀rù Jèhófà ń kọ́ni lọ́gbọ́n, Ìrẹ̀lẹ̀ ló sì ń ṣáájú ògo.
16 Èèyàn lè gbèrò ohun kan lọ́kàn ara rẹ̀, Àmọ́ ọ̀dọ̀ Jèhófà ni ìdáhùn rẹ̀ ti máa wá.
2 Gbogbo ọ̀nà èèyàn máa ń tọ́ lójú ara rẹ̀, Àmọ́ Jèhófà máa ń ṣàyẹ̀wò èrò ọkàn.
3 Fi gbogbo ohun tí o bá ń ṣe lé Jèhófà lọ́wọ́, Ohun tí o fẹ́ ṣe á sì yọrí sí rere.
4 Jèhófà ti mú kí gbogbo nǹkan rí bó ṣe fẹ́, Kódà láti pa ẹni burúkú run ní ọjọ́ àjálù.
5 Jèhófà kórìíra gbogbo ẹni tó ń gbéra ga. Ó dájú pé wọn ò ní lọ láìjìyà.
6 Ìfẹ́ tí kì í yẹ̀ àti òtítọ́ máa ń mú ẹ̀ṣẹ̀ kúrò, Ìbẹ̀rù Jèhófà sì máa ń mú kéèyàn yẹra fún ohun búburú.
7 Tí inú Jèhófà bá dùn sí ọ̀nà èèyàn, Ó máa ń mú kí àwọn ọ̀tá rẹ̀ pàápàá wà ní àlàáfíà pẹ̀lú rẹ̀.
8 Ó sàn kéèyàn ní díẹ̀ àmọ́ kó jẹ́ olóòótọ́ Ju kéèyàn fi èrú kó èrè púpọ̀ jọ.
9 Èèyàn lè ro bí ọ̀nà rẹ̀ ṣe máa rí lọ́kàn rẹ̀, Àmọ́ Jèhófà ló ń darí ìṣísẹ̀ rẹ̀.
10 Ìpinnu tó ní ìmísí ló yẹ kó máa wà lẹ́nu ọba; Kò gbọ́dọ̀ dá ẹjọ́ lọ́nà tí kò tọ́.
11 Ọ̀dọ̀ Jèhófà ni ìwọ̀n àti òṣùwọ̀n pípé ti wá; Gbogbo òkúta ìwọ̀n tó wà nínú àpò jẹ́ iṣẹ́ ọwọ́ rẹ̀.
12 Àwọn ọba kórìíra ìwà burúkú, Nítorí òdodo ló ń fìdí ìtẹ́ múlẹ̀ gbọn-in.
13 Ọ̀rọ̀ òdodo jẹ́ ìdùnnú àwọn ọba. Wọ́n fẹ́ràn ẹni tó bá ń sọ òótọ́.
14 Ìbínú ọba dà bí òjíṣẹ́ ikú, Àmọ́ ọlọ́gbọ́n ló ń tù ú lójú.
15 Ẹni tó bá rí ojú rere ọba, ayé onítọ̀hún á ládùn; Ojú rere rẹ̀ dà bíi ṣíṣú òjò ìgbà ìrúwé.
16 Ó mà sàn kéèyàn ní ọgbọ́n ju kó ní wúrà o! Ó sì dára kéèyàn ní òye ju kó ní fàdákà.
17 Láti yẹra fún ohun búburú ni ọ̀nà àwọn adúróṣinṣin. Ẹni tó bá ń ṣọ́ ọ̀nà rẹ̀ ń dáàbò bo ẹ̀mí rẹ̀.
18 Ìgbéraga ló ń ṣáájú ìparun, Ẹ̀mí ìgbéraga ló sì ń ṣáájú ìkọ̀sẹ̀.
19 Ó sàn láti jẹ́ onírẹ̀lẹ̀ láàárín àwọn oníwà pẹ̀lẹ́ Ju kéèyàn pín nínú ẹrù tí àwọn agbéraga kó.
20 Ẹni tó ń lo ìjìnlẹ̀ òye nínú ọ̀ràn yóò ṣàṣeyọrí, Aláyọ̀ sì ni ẹni tó gbẹ́kẹ̀ lé Jèhófà.
21 Ẹni tó ní ọkàn ọgbọ́n ni a ó pè ní olóye, Ẹni tó sì ń sọ̀rọ̀ rere ń yíni lérò pa dà.
22 Ìjìnlẹ̀ òye jẹ́ kànga ìyè fún àwọn tó ni ín, Àmọ́ ìwà ẹ̀gọ̀ àwọn òmùgọ̀ ló ń bá wọn wí.
23 Ọkàn ọlọ́gbọ́n ń fún ẹnu rẹ̀ ní ìjìnlẹ̀ òye Ó sì ń fi ìyíniléròpadà kún ọ̀rọ̀ rẹ̀.
24 Ọ̀rọ̀ dídùn jẹ́ afárá oyin, Ó dùn mọ́ ọkàn, ó sì ń wo egungun sàn.
25 Ọ̀nà kan wà tó dà bíi pé ó tọ́ lójú èèyàn, Àmọ́ nígbẹ̀yìn, á yọrí sí ikú.
26 Ikùn lébìrà ló ń mú kó ṣiṣẹ́ kára, Ebi tó ń pa á sì ń mú kó tẹpá mọ́ṣẹ́.
27 Èèyàn tí kò ní láárí máa ń hú ohun tí kò dáa jáde; Ọ̀rọ̀ rẹ̀ dà bí iná tó ń jóni.
28 Oníwàhálà máa ń dá ìyapa sílẹ̀, Abanijẹ́ sì máa ń tú àwọn ọ̀rẹ́ tímọ́tímọ́ ká.
29 Oníwà ipá máa ń tan ọmọnìkejì rẹ̀ Á sì kó o ṣìnà.
30 Bó ṣe ń ṣẹ́jú ló ń gbèrò ibi. Ó fún ètè rẹ̀ pọ̀ bó ṣe ń ṣe iṣẹ́ ibi.
31 Ewú orí jẹ́ adé ẹwà Nígbà tí a bá rí i ní ọ̀nà òdodo.
32 Ẹni tí kì í tètè bínú sàn ju akíkanjú ọkùnrin, Ẹni tó sì ń kápá ìbínú rẹ̀ sàn ju ẹni tó ṣẹ́gun ìlú.
33 Orí itan ni à ń ṣẹ́ kèké lé, Àmọ́ ọ̀dọ̀ Jèhófà ni gbogbo ìpinnu tí ó bá ṣe ti wá.
17 Òkèlè gbígbẹ níbi tí àlàáfíà wà Sàn ju ilé àsè rẹpẹtẹ tí ìjà wà.
2 Ìránṣẹ́ tó ní ìjìnlẹ̀ òye yóò di ọ̀gá lórí ọmọ tó ń hùwà ìtìjú, Yóò sì pín nínú ogún bí ọ̀kan lára àwọn ọmọ.
3 Ìkòkò tí wọ́n fi ń yọ́ nǹkan mọ́ wà fún fàdákà, iná ìléru sì wà fún wúrà, Àmọ́ Jèhófà ni olùṣàyẹ̀wò ọkàn.
4 Ẹni burúkú máa ń fetí sí ọ̀rọ̀ tó ń dunni, Ẹlẹ́tàn sì ń fetí sí ahọ́n tó ń bani jẹ́.
5 Ẹni tó bá ń fi aláìní ṣẹ̀sín ń gan Ẹni tó dà a, Ẹni tó bá sì ń yọ̀ nítorí àjálù tó bá ẹlòmíì kò ní lọ láìjìyà.
6 Àwọn ọmọ ọmọ ni adé arúgbó, Ògo àwọn ọmọkùnrin sì ni bàbá wọn.
7 Ọ̀rọ̀ tí ó tọ́ kò yẹ òmùgọ̀. Bẹ́ẹ̀ ni ọ̀rọ̀ èké kò yẹ alákòóso!
8 Ẹ̀bùn dà bí òkúta iyebíye lójú ẹni tó ni ín; Ibi gbogbo tí ẹni náà bá yíjú sí ni yóò ti mú kó máa ṣàṣeyọrí.
9 Ẹni tó bá ń dárí ẹ̀ṣẹ̀ jini ń wá ìfẹ́, Àmọ́ ẹni tó bá ń tẹnu mọ́ ọ̀rọ̀ ṣáá ń tú ọ̀rẹ́ tímọ́tímọ́ ká.
10 Ìbáwí tí a fún olóye máa ń ṣe é láǹfààní púpọ̀ Ju lílu òmùgọ̀ ní ọgọ́rùn-ún ìgbà.
11 Kìkì ọ̀tẹ̀ ni ẹni búburú máa ń wá, Àmọ́ òjíṣẹ́ tó jẹ́ ìkà ni wọn yóò rán sí i láti fìyà jẹ ẹ́.
12 Ó sàn kéèyàn pàdé bíárì tó ṣòfò ọmọ Ju kéèyàn pàdé ẹni tó jẹ́ òmùgọ̀ nínú ìwà ẹ̀gọ̀ rẹ̀.
13 Tí ẹnikẹ́ni bá ń fi búburú san rere, Ohun búburú kò ní kúrò ní ilé rẹ̀.
14 Ìbẹ̀rẹ̀ ìjà dà bí ìgbà téèyàn ṣí ibú omi sílẹ̀; Kí ìjà tó bẹ́, fi ibẹ̀ sílẹ̀.
15 Ẹni tó bá dá ẹni burúkú láre àti ẹni tó dá olódodo lẹ́bi Àwọn méjèèjì jẹ́ ẹni ìkórìíra lójú Jèhófà.
16 Àǹfààní wo ló jẹ́ fún òmùgọ̀ pé ó rí ọ̀nà láti ní ọgbọ́n Nígbà tí kò ní làákàyè?
17 Ọ̀rẹ́ tòótọ́ máa ń nífẹ̀ẹ́ ẹni nígbà gbogbo, Ó sì jẹ́ ọmọ ìyá tí a bí fún ìgbà wàhálà.
18 Ẹni tí kò ní làákàyè ló máa ń bọ ọwọ́, tí á sì tún gbà tọkàntọkàn Láti ṣe onídùúró níwájú ọmọnìkejì rẹ̀.
19 Ẹni tó bá fẹ́ràn ìjà fẹ́ràn ẹ̀ṣẹ̀. Ẹni tó bá mú kí àbáwọlé rẹ̀ ga sókè ń wá ìparun.
20 Ẹni tí ọkàn rẹ̀ burú kò ní ṣàṣeyọrí, Ẹni tó bá sì ń sọ ọ̀rọ̀ ẹ̀tàn yóò ṣubú sínú ìparun.
21 Ẹni tó bá bí òmùgọ̀ ọmọ yóò ní ẹ̀dùn ọkàn; Bàbá ọmọ tí kò nírònú kì í sì í láyọ̀.
22 Ọkàn tó ń yọ̀ jẹ́ oògùn tó dára fún ara, Àmọ́ ẹ̀mí tí ìdààmú bá máa ń tánni lókun.
23 Èèyàn burúkú yóò gba àbẹ̀tẹ́lẹ̀ ní ìkọ̀kọ̀ Láti yí ìdájọ́ po.
24 Ọgbọ́n wà ní ọ̀gangan iwájú olóye, Àmọ́ ojú àwọn òmùgọ̀ ń rìn gbéregbère títí dé ìkángun ayé.
25 Òmùgọ̀ ọmọ ń fa ìbànújẹ́ fún bàbá rẹ̀ Ó sì ń fa ọgbẹ́ ọkàn fún ìyá tó bí i.
26 Kò dára láti fìyà jẹ olódodo, Kò sì tọ́ láti na àwọn èèyàn pàtàkì.
27 Ẹni tó ní ìmọ̀ máa ń ṣọ́ ọ̀rọ̀ tó ń sọ, Ẹni tó sì ní òye kì í gbaná jẹ.
28 Kódà òmùgọ̀ tó bá dákẹ́, a ó kà á sí ọlọ́gbọ́n, Ẹni tó bá sì pa ètè rẹ̀ dé, a ó kà á sí olóye.
18 Ẹni tó bá ń ya ara rẹ̀ sọ́tọ̀ ń wá ìfẹ́ ọkàn ara rẹ̀; Gbogbo ọgbọ́n tó gbéṣẹ́ ni yóò máa kọ̀.
2 Inú òmùgọ̀ kì í dùn sí òye; Dípò bẹ́ẹ̀, ṣe ló máa ń tú ohun tó wà lọ́kàn rẹ̀ jáde.
3 Nígbà tí ẹni burúkú bá dé, ìkórìíra náà á dé, Ìtìjú ló sì máa ń bá àbùkù rìn.
4 Ọ̀rọ̀ ẹnu èèyàn dà bí odò tó jìn. Orísun ọgbọ́n dà bí odò tó ń ṣàn.
5 Kò dáa kí a ṣe ojúsàájú sí ẹni burúkú Tàbí kí a fi ẹ̀tọ́ olódodo dù ú.
6 Ọ̀rọ̀ ẹnu òmùgọ̀ máa ń dá ìjà sílẹ̀, Ẹnu rẹ̀ sì máa ń mú kí wọ́n lù ú.
7 Ẹnu òmùgọ̀ ni ìparun rẹ̀, Ètè rẹ̀ sì jẹ́ ìdẹkùn fún ẹ̀mí rẹ̀.
8 Ọ̀rọ̀ abanijẹ́ dà bí òkèlè dídùn; Tí a gbé mì sínú ikùn lọ́hùn-ún.
9 Ẹni tó bá ya ọ̀lẹ nídìí iṣẹ́ rẹ̀, Ọmọ ìyá ẹni tó ń fa ìparun ni.
10 Orúkọ Jèhófà jẹ́ ilé gogoro tó lágbára. Olódodo sá wọ inú rẹ̀, ó sì rí ààbò.
11 Ohun ìní ọlọ́rọ̀ ni ìlú olódi rẹ̀; Lọ́kàn rẹ̀, ó dà bí ògiri tó ń dáàbò boni.
12 Ọkàn gíga ló ń ṣáájú ìṣubú, Ìrẹ̀lẹ̀ ló sì ń ṣáájú ògo.
13 Tí ẹnì kan bá ń fèsì ọ̀rọ̀ láì tíì gbọ́ kúlẹ̀kúlẹ̀ rẹ̀, Ìwà òmùgọ̀ ni, ó sì ń kó ìtìjú báni.
14 Ẹ̀mí èèyàn lè mú kó fara da àìsàn, Àmọ́, ta ló lè fara da ẹ̀mí tí ìdààmú bá?
15 Ọkàn ẹni tó ní òye ń gba ìmọ̀, Etí ọlọ́gbọ́n sì ń wá ọ̀nà láti gbọ́ ìmọ̀.
16 Ẹ̀bùn máa ń ṣí ọ̀nà sílẹ̀ fún ẹni tó fúnni; Ó ń jẹ́ kó dé ọ̀dọ̀ àwọn ẹni ńlá.
17 Ẹni tó bá kọ́kọ́ ro ẹjọ́ rẹ̀ ló ń dà bíi pé ó jàre, Títí ẹnì kejì fi wá, tó sì bi í ní ìbéèrè.
18 Ṣíṣẹ́ kèké máa ń parí awuyewuye Ó sì ń làjà láàárín àwọn alágbára tí wọ́n ń fa ọ̀rọ̀.
19 Ọmọ ìyá tí a ṣẹ̀, ó le ju ìlú olódi lọ, Àwọn ìjà kan sì wà tó dà bí ọ̀pá ìdábùú ẹnubodè ilé gogoro tó láàbò.
20 Ọ̀rọ̀ ẹnu èèyàn máa ń fi ohun rere tẹ́ ikùn rẹ̀ lọ́rùn; Yóò rí ìtẹ́lọ́rùn nínú ohun tí ẹnu rẹ̀ sọ.
21 Ahọ́n ní agbára láti fa ikú tàbí ìyè; Àwọn tó bá fẹ́ràn láti máa lò ó yóò jẹ èrè rẹ̀.
22 Ẹni tó bá rí aya rere fẹ́ ti rí ohun rere, Ó sì rí ojú rere Jèhófà.
23 Aláìní máa ń bẹ̀bẹ̀ tó bá ń sọ̀rọ̀, Àmọ́ ọlọ́rọ̀ máa ń dáhùn lọ́nà líle.
24 Àwọn ọ̀rẹ́ kan wà tí wọ́n ṣe tán láti ṣe ara wọn níkà, Àmọ́ ọ̀rẹ́ kan wà tó ń fà mọ́ni ju ọmọ ìyá lọ.
19 Ó sàn kéèyàn jẹ́ aláìní àmọ́ kó máa rìn nínú ìwà títọ́ Ju kéèyàn jẹ́ òmùgọ̀ kó sì máa parọ́.
2 Kò dára kí èèyàn wà láìní ìmọ̀, Ẹ̀ṣẹ̀ sì ni kéèyàn máa fi wàdùwàdù ṣe nǹkan.
3 Ìwà òmùgọ̀ èèyàn ló ń lọ́ ọ̀nà rẹ̀ po, Tí ọkàn rẹ̀ fi ń bínú gidigidi sí Jèhófà.
4 Ọrọ̀ ń mú kéèyàn ní ọ̀rẹ́ púpọ̀, Àmọ́ ọ̀rẹ́ tálákà pàápàá yóò fi í sílẹ̀.
5 Ẹlẹ́rìí èké kò ní lọ láìjìyà, Ẹni tí kò sì lè ṣe kó má parọ́ kò ní yè bọ́.
6 Ọ̀pọ̀ èèyàn ló ń wá ojú rere èèyàn pàtàkì, Gbogbo èèyàn ló sì ń bá ẹni tó ń fúnni lẹ́bùn ṣọ̀rẹ́.
7 Gbogbo ọmọ ìyá tálákà máa ń kórìíra rẹ̀; Ká má ṣẹ̀ṣẹ̀ wá sọ ti àwọn ọ̀rẹ́ rẹ̀ tó pa á tì! Ó ń béèrè nǹkan lọ́wọ́ wọn ṣáá, àmọ́ kò sẹ́ni tó dá a lóhùn.
8 Ẹni tó ní làákàyè fẹ́ràn ara rẹ̀. Ẹni tó fi òye ṣe ìṣúra yóò ṣàṣeyọrí.
9 Ẹlẹ́rìí èké kò ní lọ láìjìyà, Ẹni tí kò sì lè ṣe kó má parọ́ yóò ṣègbé.
10 Kò yẹ kí òmùgọ̀ máa gbé ìgbé ayé gbẹdẹmukẹ; Ká má ṣẹ̀ṣẹ̀ wá sọ pé kí ìránṣẹ́ máa ṣe olórí àwọn ìjòyè!
11 Ìjìnlẹ̀ òye tí èèyàn ní ló máa ń dẹwọ́ ìbínú rẹ̀, Ẹwà ló sì jẹ́ fún un pé kó gbójú fo àṣìṣe.
12 Ìrunú ọba dà bí ìgbà tí kìnnìún bá ń kùn, Àmọ́ ojú rere rẹ̀ dà bí ìrì lára ewéko.
13 Òmùgọ̀ ọmọ ń fa àjálù bá bàbá rẹ̀, Oníjà aya sì dà bí òrùlé tó ń jò ṣáá.
14 Ọ̀dọ̀ àwọn baba ni a ti ń jogún ilé àti ọrọ̀, Àmọ́ ọ̀dọ̀ Jèhófà ni aya olóye ti ń wá.
15 Ìwà ọ̀lẹ máa ń fa oorun àsùnwọra, Ebi yóò sì pa ẹni tó ń ṣe ìmẹ́lẹ́.
16 Ẹni tó ń pa àṣẹ mọ́ ń pa ẹ̀mí rẹ̀ mọ́; Ẹni tí kì í kíyè sí ọ̀nà rẹ̀ yóò kú.
17 Ẹni tó ń ṣojúure sí aláìní, Jèhófà ló ń yá ní nǹkan, Á sì san án pa dà fún un nítorí ohun tó ṣe.
18 Bá ọmọ rẹ wí nígbà tí ìrètí ṣì wà, Kí o má bàa jẹ̀bi ikú rẹ̀.
19 Onínúfùfù yóò jìyà ìwà rẹ̀; Tí o bá gbà á sílẹ̀, wàá tún ní láti ṣe bẹ́ẹ̀ léraléra.
20 Fetí sí ìmọ̀ràn kí o sì gba ìbáwí, Kí o lè di ọlọ́gbọ́n ní ọjọ́ ọ̀la rẹ.
21 Ọ̀pọ̀ nǹkan ni èèyàn ń gbèrò nínú ọkàn rẹ̀, Àmọ́ ìmọ̀ràn Jèhófà ni yóò borí.
22 Ìfẹ́ tí kì í yẹ̀ ni ẹwà èèyàn; Ó sì sàn kéèyàn jẹ́ aláìní ju kí ó jẹ́ òpùrọ́.
23 Ìbẹ̀rù Jèhófà ń yọrí sí ìyè; Ẹni tó bá ní in yóò sun oorun àsùnwọra, láìsí aburú kankan.
24 Ọ̀lẹ ki ọwọ́ rẹ̀ bọ inú abọ́ oúnjẹ, Àmọ́ kò wulẹ̀ janpata láti gbé e pa dà sí ẹnu.
25 Gbá afiniṣẹ̀sín, kí aláìmọ̀kan lè ní àròjinlẹ̀, Sì bá olóye wí, kí ìmọ̀ rẹ̀ lè pọ̀ sí i.
26 Ẹni tó ṣe àìdáa sí bàbá rẹ̀ tó sì lé ìyá rẹ̀ lọ Jẹ́ ọmọ tó ń fa ìtìjú àti àbùkù.
27 Ọmọ mi, tí o bá ṣíwọ́ fífi etí sí ìbáwí, Wàá yà kúrò ní ọ̀nà ìmọ̀.
28 Ẹlẹ́rìí tí kò ní láárí ń fi ìdájọ́ òdodo ṣẹ̀sín, Ẹnu èèyàn burúkú sì ń gbé ibi mì.
29 Ìdájọ́ ń dúró de àwọn afiniṣẹ̀sín, Ẹgba sì ń dúró de ẹ̀yìn àwọn òmùgọ̀.
20 Afiniṣẹ̀sín ni wáìnì, aláriwo ni ọtí; Ẹni tó bá sì tipasẹ̀ wọn ṣìnà kò gbọ́n.
2 Ẹ̀rù tó wà lára ọba dà bí ìgbà tí kìnnìún bá ń kùn; Ẹnikẹ́ni tó bá mú un bínú ń fi ẹ̀mí ara rẹ̀ wewu.
3 Ògo ló jẹ́ fún èèyàn láti yẹra fún ìjà, Àmọ́ àwọn òmùgọ̀ jẹ́ aríjàgbá.
4 Ọ̀lẹ kì í túlẹ̀ nígbà òtútù, Tó bá dìgbà ìkórè, á máa tọrọ torí pé kò ní nǹkan kan.
5 Èrò ọkàn èèyàn dà bí omi jíjìn, Àmọ́ olóye ló ń fà á jáde.
6 Ọ̀pọ̀ èèyàn ló ń sọ pé àwọn ní ìfẹ́ tí kì í yẹ̀, Àmọ́ ibo la ti lè rí olóòótọ́ èèyàn?
7 Olódodo ń rìn nínú ìwà títọ́ rẹ̀. Aláyọ̀ ni àwọn ọmọ tó ń bọ̀ lẹ́yìn rẹ̀.
8 Nígbà tí ọba bá jókòó sórí ìtẹ́ láti dájọ́, Ó máa ń fi ojú rẹ̀ yẹ ọ̀ràn wò kí ó lè mú gbogbo ìwà ibi kúrò.
9 Ta ló lè sọ pé: “Mo ti wẹ ọkàn mi mọ́; Mo ti mọ́ nínú ẹ̀ṣẹ̀ mi”?
10 Ìwọ̀n èké àti òṣùwọ̀n èké Àwọn méjèèjì jẹ́ ohun ìríra lójú Jèhófà.
11 Èèyàn lè fi ìṣe ọmọdé pàápàá dá a mọ̀, Bóyá ìwà rẹ̀ mọ́, tí ó sì tọ́.
12 Etí tí a fi ń gbọ́ràn àti ojú tí a fi ń ríran Jèhófà ló dá àwọn méjèèjì.
13 Má ṣe nífẹ̀ẹ́ oorun, torí wàá di aláìní. La ojú rẹ, wàá sì máa jẹ àjẹtẹ́rùn.
14 “Èyí ò dáa, tọ̀hún ò dáa!” ni ẹni tó ń rajà ń sọ; Lẹ́yìn náà, ó bá tirẹ̀ lọ, ó sì ń yangàn.
15 Wúrà wà, ọ̀pọ̀ iyùn sì wà, Àmọ́ ètè ìmọ̀ jẹ́ ohun tó ṣeyebíye.
16 Gba ẹ̀wù ẹni tó bá ṣe onídùúró fún àjèjì; Tó bá sì jẹ́ pé obìnrin àjèjì ló ṣe é fún, gba ohun tó fi ṣe ìdúró lọ́wọ́ rẹ̀.
17 Oúnjẹ tí a fi èrú kó jọ máa ń dùn lẹ́nu èèyàn, Àmọ́ tó bá yá, òkúta ni yóò kún ẹnu rẹ̀.
18 Ìmọ̀ràn máa ń jẹ́ kí ohun téèyàn fẹ́ ṣe yọrí sí rere, Ìtọ́sọ́nà ọlọgbọ́n sì ni kí o fi ja ogun rẹ.
19 Abanijẹ́ ń sọ ọ̀rọ̀ àṣírí kiri; Má ṣe bá ẹni tó fẹ́ràn láti máa ṣòfófó kẹ́gbẹ́.
20 Ẹni tó bá bú bàbá àti ìyá rẹ̀, Fìtílà rẹ̀ yóò kú nígbà tí òkùnkùn bá ṣú.
21 Ogún téèyàn bá fi ojúkòkòrò gbà níbẹ̀rẹ̀ Kì í ní ìbùkún lẹ́yìn-ọ̀-rẹyìn.
22 Má ṣe sọ pé: “Màá fi búburú san búburú!” Ní ìrètí nínú Jèhófà, yóò sì gbà ọ́ là.
23 Jèhófà kórìíra ìwọ̀n èké, Òṣùwọ̀n èké kò sì dára.
24 Jèhófà ló ń darí ìṣísẹ̀ èèyàn; Báwo ni èèyàn ṣe lè lóye ọ̀nà ara rẹ̀?
25 Ìdẹkùn ni téèyàn bá sọ láìronú pé, “Mímọ́!” Lẹ́yìn náà, kó ṣẹ̀ṣẹ̀ máa ronú lórí ẹ̀jẹ́ tó jẹ́.
26 Ọlọ́gbọ́n ọba máa ń yọ àwọn ẹni ibi sọ́tọ̀ Á sì wa àgbá kẹ̀kẹ́ ìpakà kọjá lórí wọn.
27 Èémí èèyàn jẹ́ fìtílà Jèhófà, Ó ń ṣàyẹ̀wò inú rẹ̀ lọ́hùn-ún.
28 Ìfẹ́ tí kì í yẹ̀ àti òtítọ́ ń dáàbò bo ọba; Ìfẹ́ tí kì í yẹ̀ sì ń jẹ́ kó pẹ́ lórí ìtẹ́ rẹ̀.
29 Ògo àwọn ọ̀dọ́kùnrin ni agbára wọn, Iyì àwọn arúgbó sì ni ewú orí wọn.
30 Ọgbẹ́ àti egbò máa ń fọ ibi dà nù, Lílù sì ń fọ inú èèyàn lọ́hùn-ún mọ́.
21 Ọkàn ọba dà bí odò ní ọwọ́ Jèhófà. Ibi tí Ó bá fẹ́ ló ń darí rẹ̀ sí.
2 Gbogbo ọ̀nà èèyàn máa ń tọ́ lójú ara rẹ̀, Àmọ́ Jèhófà máa ń ṣàyẹ̀wò ọkàn.
3 Kí èèyàn ṣe ohun tó dára tí ó sì tọ́ Máa ń mú inú Jèhófà dùn ju ẹbọ lọ.
4 Ojú ìgbéraga àti ọkàn gíga Ni fìtílà tó ń darí àwọn ẹni burúkú, ẹ̀ṣẹ̀ sì ni.
5 Àwọn ohun tí òṣìṣẹ́ kára gbèrò láti ṣe máa ń yọrí sí rere, Àmọ́ ó dájú pé gbogbo àwọn tó bá ń kánjú yóò di aláìní.
6 Láti fi ahọ́n èké kó ìṣúra jọ Dà bí ìkùukùu tó ń pòórá, ìdẹkùn ikú ni.
7 Ìwà ipá àwọn ẹni burúkú yóò gbá wọn dà nù, Torí wọ́n kọ̀ láti ṣe ohun tí ó tọ́.
8 Ọ̀nà ẹlẹ́bi kì í gún, Àmọ́ iṣẹ́ aláìlẹ́bi máa ń tọ́.
9 Ó sàn láti máa gbé ní igun òrùlé Ju kéèyàn máa bá aya tó jẹ́ oníjà gbé inú ilé kan náà.
10 Ohun tí kò dáa ló máa ń wu ẹni burúkú; Kì í ṣàánú ọmọnìkejì rẹ̀.
11 Nígbà tí wọ́n bá fìyà jẹ afiniṣẹ̀sín, aláìmọ̀kan á kọ́gbọ́n, Nígbà tí ọlọ́gbọ́n bá sì rí ìjìnlẹ̀ òye, á ní ìmọ̀.
12 Ọlọ́run Olódodo máa ń kíyè sí ilé ẹni burúkú; Ó ń dojú àwọn ẹni burúkú dé kí wọ́n lè pa run.
13 Ẹni tó bá di etí rẹ̀ sí igbe aláìní Òun fúnra rẹ̀ yóò pè, a kò sì ní dá a lóhùn.
14 Ẹ̀bùn tí a fúnni ní ìkọ̀kọ̀ ń mú ìbínú rọlẹ̀, Àbẹ̀tẹ́lẹ̀ tí a sì fúnni ní bòókẹ́lẹ́ ń mú ìbínú gbígbóná rọlẹ̀.
15 Inú olódodo máa ń dùn láti ṣe ohun tó bá ẹ̀tọ́ mu, Àmọ́ ó ṣòro gan-an fún àwọn tó ń hùwà burúkú.
16 Ẹni tó bá fi ọ̀nà ìjìnlẹ̀ òye sílẹ̀ Á sinmi pẹ̀lú àwọn tí ikú ti pa.
17 Ẹni tó bá nífẹ̀ẹ́ fàájì yóò di aláìní; Ẹni tó bá nífẹ̀ẹ́ wáìnì àti òróró kò ní lówó lọ́wọ́.
18 Ẹni burúkú ni ìràpadà fún olódodo, A ó sì mú oníbékebèke dípò adúróṣinṣin.
19 Ó sàn láti máa gbé ní aginjù Ju kéèyàn máa bá aya tó jẹ́ oníjà àti oníkanra gbé.
20 Ìṣúra tó ṣeyebíye àti òróró máa ń wà ní ilé ọlọ́gbọ́n, Àmọ́ òmùgọ̀ èèyàn máa ń fi ohun tó ní ṣòfò.
21 Ẹni tó bá ń wá òdodo àti ìfẹ́ tí kì í yẹ̀ Yóò rí ìyè, òdodo àti ògo.
22 Ọlọ́gbọ́n lè gun ìlú àwọn alágbára Kí ó sì mú agbára tí wọ́n gbẹ́kẹ̀ lé balẹ̀.
23 Ẹni tó bá ń ṣọ́ ẹnu àti ahọ́n rẹ̀ Ń pa ara rẹ̀ mọ́ lọ́wọ́ wàhálà.
24 Agbéraga tó ń fọ́nnu tó sì ń kọjá àyè rẹ̀ Là ń pe ẹni tó ń fi wàdùwàdù ṣe nǹkan láìbìkítà.
25 Ohun tó ń wu ọ̀lẹ ló máa pa á, Nítorí pé ọwọ́ rẹ̀ kọ̀ láti ṣiṣẹ́.
26 Àtàárọ̀ ṣúlẹ̀ ló ń ṣojúkòkòrò, Àmọ́ olódodo ń fúnni láìfawọ́ nǹkan kan sẹ́yìn.
27 Ẹbọ ẹni burúkú jẹ́ ohun ìríra. Ká má ṣẹ̀ṣẹ̀ wá sọ pé kó mú un wá pẹ̀lú èrò ibi!
28 Ẹlẹ́rìí èké yóò ṣègbé, Àmọ́ ẹ̀rí ẹni tó ń fetí sílẹ̀ yóò fìdí múlẹ̀.
29 Èèyàn burúkú máa ń lo ògbójú, Àmọ́ adúróṣinṣin ni ọ̀nà rẹ̀ dájú.
30 Kò sí ọgbọ́n tàbí òye tàbí ìmọ̀ràn tó lòdì sí Jèhófà tó lè dúró.
31 Èèyàn lè ṣètò ẹṣin sílẹ̀ de ọjọ́ ogun, Àmọ́ ti Jèhófà ni ìgbàlà.
22 Orúkọ rere ló yẹ kéèyàn yàn dípò ọ̀pọ̀ ọrọ̀; Kéèyàn níyì sàn ju fàdákà àti wúrà.
2 Ohun tí ọlọ́rọ̀ àti aláìní fi jọra ni pé: Jèhófà ló dá àwọn méjèèjì.
3 Ọlọ́gbọ́n rí ewu, ó sì fara pa mọ́, Àmọ́ aláìmọ̀kan kọrí síbẹ̀, ó sì jìyà rẹ̀.
4 Èrè ìrẹ̀lẹ̀ àti ìbẹ̀rù Jèhófà Ni ọrọ̀ àti ògo àti ìyè.
5 Ẹ̀gún àti pańpẹ́ wà ní ọ̀nà onímàgòmágó, Àmọ́ ẹni tí ẹ̀mí rẹ̀ bá jọ lójú yóò jìnnà réré sí wọn.
6 Tọ́ ọmọdé ní ọ̀nà tó yẹ kó tọ̀; Kódà tó bá dàgbà, kò ní kúrò nínú rẹ̀.
7 Ọlọ́rọ̀ ń ṣàkóso àwọn aláìní, Ẹni tó yá nǹkan sì ni ẹrú ẹni tó yá a ní nǹkan.
8 Ẹni tó bá gbin àìṣòdodo yóò ká àjálù, Ọ̀pá ìbínú rẹ̀ yóò sì ṣègbé.
9 Ọ̀làwọ́ yóò gba ìbùkún, Nítorí ó ń fún aláìní lára oúnjẹ rẹ̀.
10 Lé afiniṣẹ̀sín lọ, Ìjà á tán nílẹ̀; Àríyànjiyàn àti àbùkù á sì dópin.
11 Ẹni tó fẹ́ràn ọkàn tó mọ́, tó sì lọ́rọ̀ rere lẹ́nu, Yóò di ọ̀rẹ́ ọba.
12 Ojú Jèhófà ń ṣọ́ ìmọ̀, Àmọ́ Ó ń dojú ọ̀rọ̀ oníbékebèke dé.
13 Ọ̀lẹ ń sọ pé: “Kìnnìún wà níta! Àárín gbàgede ìlú ló máa pa mí sí!”
14 Kòtò jíjìn ni ẹnu obìnrin oníwàkiwà. Ẹni tí Jèhófà dá lẹ́bi yóò já sínú rẹ̀.
15 Ọkàn ọmọdé ni ìwà òmùgọ̀ dì sí, Àmọ́ ọ̀pá ìbáwí yóò mú un jìnnà sí i.
16 Ẹni tó ń lu aláìní ní jìbìtì láti túbọ̀ kó ọrọ̀ jọ Àti ẹni tó ń fún ọlọ́rọ̀ lẹ́bùn Yóò di aláìní.
17 Fetí sílẹ̀ kí o sì gbọ́ àwọn ọ̀rọ̀ ọlọgbọ́n, Kí o lè fi ọkàn rẹ sí ìmọ̀ mi,
18 Nítorí ó dára pé kí o pa wọ́n mọ́ sínú ọkàn rẹ, Kí gbogbo wọn lè máa wà ní ètè rẹ nígbà gbogbo.
19 Kí o lè gbẹ́kẹ̀ lé Jèhófà Ni mo ṣe ń fún ọ ní ìmọ̀ lónìí.
20 Ǹjẹ́ mi ò ti kọ̀wé sí ọ, Láti fún ọ ní ìmọ̀ràn àti ìmọ̀,
21 Láti kọ́ ọ ní ọ̀rọ̀ tó jẹ́ òótọ́ tó sì ṣe é gbára lé, Kí o lè pa dà lọ jẹ́ iṣẹ́ tó péye fún ẹni tó rán ọ?
22 Má ja tálákà lólè torí pé kò ní lọ́wọ́, Má sì fojú aláìní gbolẹ̀ ní ẹnubodè,
23 Nítorí Jèhófà fúnra rẹ̀ yóò gba ẹjọ́ wọn rò Yóò sì gba ẹ̀mí àwọn tó lù wọ́n ní jìbìtì.
24 Má ṣe bá onínúfùfù kẹ́gbẹ́, Má sì bá ẹni tó máa ń tètè bínú da nǹkan pọ̀,
25 Kí o má bàa kọ́ àwọn ọ̀nà rẹ̀, Kí o sì kó ara rẹ sínú ìdẹkùn.
26 Má ṣe wà lára àwọn tó ń bọ ọwọ́ nínú ẹ̀jẹ́, Tí wọ́n ń ṣe onídùúró fún ẹni tó ń yá owó.
27 Tí o kò bá rí i san, Wọ́n á gba ibùsùn rẹ kúrò lábẹ́ rẹ!
28 Má ṣe sún ààlà àtọjọ́mọ́jọ́ sẹ́yìn Èyí tí àwọn baba ńlá rẹ pa.
29 Ǹjẹ́ o ti rí ọkùnrin tó já fáfá lẹ́nu iṣẹ́ rẹ̀? Yóò dúró níwájú àwọn ọba; Kò ní dúró níwájú àwọn èèyàn yẹpẹrẹ.
23 Nígbà tí o bá jókòó láti bá ọba jẹun, Fara balẹ̀ kíyè sí ohun tó wà níwájú rẹ;
2 Fi ọ̀bẹ sí ara rẹ lọ́fun Tó bá jẹ́ pé oúnjẹ púpọ̀ lo máa ń jẹ.
3 Má ṣe jẹ́ kí oúnjẹ aládùn rẹ̀ wọ̀ ọ́ lójú, Torí oúnjẹ ẹ̀tàn ni.
4 Má fi wàhálà pa ara rẹ torí kí o lè kó ọrọ̀ jọ. Fara balẹ̀ kí o sì lo òye.
5 Nígbà tí o bá bojú wò ó, kò ní sí níbẹ̀, Torí ó dájú pé ó máa hu ìyẹ́ bí ẹyẹ idì, á sì fò lọ sójú ọ̀run.
6 Má ṣe jẹ oúnjẹ ẹni tó ń ṣahun; Má ṣe jẹ́ kí oúnjẹ aládùn rẹ̀ wọ̀ ọ́ lójú.
7 Nítorí ó dà bí ẹni tó ń ṣe àkọsílẹ̀. Ó ń sọ fún ọ pé, “máa jẹ, máa mu,” àmọ́ kò dénú rẹ̀.
8 Wàá pọ àwọn òkèlè tí o ti gbé mì Àwọn ọ̀rọ̀ ti o fi yìn ín á sì di àsọdànù.
9 Má ṣe sọ̀rọ̀ létí òmùgọ̀, Nítorí kò ní ka ọgbọ́n tó wà nínú ọ̀rọ̀ rẹ sí.
10 Má ṣe sún ààlà àtọjọ́mọ́jọ́ sẹ́yìn, Má sì wọnú ilẹ̀ àwọn aláìníbaba.
11 Nítorí Olùgbèjà wọn lágbára; Yóò pè ọ́ lẹ́jọ́ nítorí wọn.
12 Fi ọkàn sí ìbáwí Kí o sì fetí sí àwọn ọ̀rọ̀ ìmọ̀.
13 Má fawọ́ ìbáwí sẹ́yìn fún ọmọdé. Tí o bá fi ọ̀pá nà án, kò ní kú.
14 Fi ọ̀pá nà án, Kí o lè gbà á lọ́wọ́ Isà Òkú.
15 Ọmọ mi, tí ọkàn rẹ bá gbọ́n, Ọkàn tèmi náà á yọ̀.
16 Inú mi á dùn dé ìsàlẹ̀ ikùn Nígbà tí ètè rẹ bá sọ ohun tí ó tọ́.
17 Kí ọkàn rẹ má ṣe jowú àwọn ẹlẹ́ṣẹ̀, Àmọ́ kí o máa bẹ̀rù Jèhófà láti àárọ̀ ṣúlẹ̀,
18 Ìgbà náà ni ọjọ́ ọ̀la rẹ á dára Ìrètí rẹ kò sì ní pa rẹ́.
19 Fetí sílẹ̀, ọmọ mi, kí o sì gbọ́n, Darí ọkàn rẹ lọ́nà tí ó tọ́.
20 Má ṣe wà lára àwọn tó ń mu wáìnì lámujù, Tàbí àwọn tó ń jẹ ẹran ní àjẹkì,
21 Nítorí ọ̀mùtí àti alájẹkì yóò di òtòṣì, Ìtòògbé yóò sì sọni di alákìísà.
22 Fetí sí bàbá rẹ tó bí ọ lọ́mọ, Má sì pa ìyá rẹ tì torí pé ó ti darúgbó.
23 Ra òtítọ́, má sì tà á láé, Bákan náà, ra ọgbọ́n àti ìbáwí àti òye.
24 Bàbá olódodo yóò máa láyọ̀; Ẹni tó bá sì bí ọlọ́gbọ́n ọmọ yóò yọ̀.
25 Bàbá rẹ àti ìyá rẹ yóò máa yọ̀, Inú ìyá tó bí ọ yóò sì máa dùn.
26 Ọmọ mi, fi ọkàn rẹ fún mi, Kí ojú rẹ sì fẹ́ràn àwọn ọ̀nà mi.
27 Nítorí pé kòtò jíjìn ni aṣẹ́wó, Kànga tóóró sì ni obìnrin oníṣekúṣe.
28 Ó máa ń lúgọ deni bí ọlọ́ṣà; Ó ń mú kí àwọn ọkùnrin aláìṣòótọ́ pọ̀ sí i.
29 Ta ló ni ìyà? Ta ló ni àìnírọ̀rùn? Ta ló ni ìjà? Ta ló ni àròyé? Ta ló ni ọgbẹ́ láìnídìí? Ta ló ni ojú tó ń ṣe bàìbàì?
30 Àwọn tó ń pẹ́ nídìí wáìnì ni; Àwọn tó ń wá àdàlù wáìnì kàn.
31 Má ṣe wo àwọ̀ pupa wáìnì Bó ṣe ń ta wíríwírí nínú ife, tó sì ń lọ tìnrín,
32 Torí níkẹyìn, á buni ṣán bí ejò, Á sì tu oró jáde bíi paramọ́lẹ̀.
33 Ojú rẹ yóò rí àwọn ohun àjèjì, Ọkàn rẹ yóò sì sọ àwọn ohun tí kò bọ́gbọ́n mu.
34 Wàá dà bí ẹni tó dùbúlẹ̀ sí àárín òkun, Bí ẹni tó dùbúlẹ̀ sí orí òpó ọkọ̀ òkun.
35 Wàá sọ pé: “Wọ́n lù mí, àmọ́ mi ò mọ̀ ọ́n lára. Wọ́n nà mí, àmọ́ mi ò mọ̀. Ìgbà wo ni màá jí? Ẹ fún mi lọ́tí sí i.”
24 Má ṣe jowú àwọn ẹni ibi, Má sì jẹ́ kó máa wù ọ́ láti bá wọn kẹ́gbẹ́,
2 Nítorí ìwà ipá ni ọkàn wọn ń rò, Ètè wọn sì ń sọ̀rọ̀ ìjàngbọ̀n.
3 Ọgbọ́n la fi ń gbé ilé ró, Òye sì la fi ń fìdí rẹ̀ múlẹ̀.
4 Nípa ìmọ̀ ni àwọn yàrá rẹ̀ yóò fi kún fún Onírúurú ìṣúra tó ṣeyebíye tó sì fani mọ́ra.
5 Ẹni tó gbọ́n jẹ́ alágbára, Ìmọ̀ sì ni èèyàn fi ń mú kí agbára rẹ̀ pọ̀ sí i.
6 Ìtọ́sọ́nà ọlọgbọ́n ni kí o fi ja ogun rẹ, Nípasẹ̀ ọ̀pọ̀ agbani-nímọ̀ràn, ìṣẹ́gun á wà.
7 Ọgbọ́n tòótọ́ ga ju ohun tí ọwọ́ òmùgọ̀ lè tẹ̀; Kò ní ohun kankan láti sọ ní ẹnubodè ìlú.
8 Ẹnikẹ́ni tó bá ń gbèrò ibi, Ọ̀gá elétekéte la ó máa pè é.
9 Èrò tí kò mọ́gbọ́n dání máa ń yọrí sí ẹ̀ṣẹ̀, Àwọn èèyàn sì máa ń kórìíra afiniṣẹ̀sín.
10 Tí o bá rẹ̀wẹ̀sì ní ọjọ́ wàhálà, Agbára rẹ ò ní tó nǹkan.
11 Gba àwọn tí wọ́n fẹ́ lọ pa sílẹ̀, Sì fa àwọn tó ń ta gọ̀ọ́gọ̀ọ́ lọ sí ibi pípa sẹ́yìn.
12 Tí o bá sọ pé: “Ṣebí a ò mọ̀ nípa rẹ̀,” Ṣé Ẹni tó ń ṣàyẹ̀wò ọkàn kò mọ̀ ni? Bẹ́ẹ̀ ni, Ẹni tó ń wò ọ́ máa mọ̀ Yóò sì san ẹnì kọ̀ọ̀kan lẹ́san gẹ́gẹ́ bí iṣẹ́ rẹ̀.
13 Ọmọ mi, jẹ oyin, nítorí ó dára; Oyin inú afárá sì ń dùn lẹ́nu.
14 Lọ́nà kan náà, mọ̀ pé ọgbọ́n dára fún ọ. Tí o bá wá a rí, ọjọ́ ọ̀la rẹ á dára Ìrètí rẹ kò sì ní pa rẹ́.
15 Má ṣe lúgọ sí tòsí ilé olódodo láti ṣe é níbi; Má ṣe ba ibi ìsinmi rẹ̀ jẹ́.
16 Nítorí olódodo lè ṣubú ní ìgbà méje, á sì tún dìde, Àmọ́ àjálù yóò mú kí ẹni burúkú ṣubú pátápátá.
17 Tí ọ̀tá rẹ bá ṣubú, má ṣe dunnú, Tó bá sì kọsẹ̀, má ṣe jẹ́ kí ọkàn rẹ yọ̀;
18 Nítorí Jèhófà yóò rí i, á sì bí i nínú, Á sì yí ìbínú rẹ̀ kúrò lórí rẹ̀.
19 Má ṣe kanra nítorí àwọn aṣebi; Má ṣe jowú àwọn ẹni ibi.
20 Nítorí ọjọ́ ọ̀la ẹni ibi kò lè dáa; Fìtílà àwọn ẹni burúkú ni a ó pa.
21 Ọmọ mi, bẹ̀rù Jèhófà àti ọba. Má sì bá àwọn oníyapa kẹ́gbẹ́.
22 Nítorí àjálù wọn yóò dé lójijì. Ta ló mọ ìparun tí àwọn méjèèjì máa mú bá wọn?
23 Ọ̀rọ̀ wọ̀nyí tún jẹ́ ti àwọn ọlọ́gbọ́n: Kò dára láti máa ṣe ojúsàájú nínú ìdájọ́.
24 Ẹni tó bá ń sọ fún ẹni burúkú pé, “Olódodo ni ọ́,” Àwọn èèyàn yóò gégùn-ún fún un, àwọn orílẹ̀-èdè yóò sì dá a lẹ́bi.
25 Àmọ́ yóò dáa fún àwọn tó ń bá a wí; Òjò ìbùkún ohun rere yóò rọ̀ sórí wọn.
26 Àwọn èèyàn yóò fi ẹnu ko ètè ẹni tó ń fi òótọ́ inú fèsì.
27 Múra iṣẹ́ tí o máa ṣe lóde sílẹ̀, kí o sì wá gbogbo nǹkan sílẹ̀ ní pápá; Lẹ́yìn náà, kọ́ ilé rẹ.
28 Má ṣe ta ko ọmọnìkejì rẹ láìnídìí. Má ṣe fi ètè rẹ tanni jẹ.
29 Má sọ pé: “Bó ṣe ṣe sí mi ni màá ṣe sí i pa dà; Màá san ohun tó ṣe pa dà fún un.”
30 Mo kọjá lẹ́gbẹ̀ẹ́ oko ọ̀lẹ, Lẹ́gbẹ̀ẹ́ ọgbà àjàrà ẹni tí kò ní làákàyè.
31 Mo rí i pé igbó ti kún bò ó; Èsìsì ti bo ilẹ̀ rẹ̀, Ògiri olókùúta rẹ̀ sì ti wó lulẹ̀.
32 Mo kíyè sí i, mo sì fi í sọ́kàn; Mo rí i, mo sì kọ́ ẹ̀kọ́ yìí:
33 Oorun díẹ̀, ìtòògbé díẹ̀, Kíkáwọ́ gbera díẹ̀ láti sinmi,
34 Ipò òṣì rẹ yóò sì dé bí olè, Àti àìní rẹ bí ọkùnrin tó dìhámọ́ra.
25 Àwọn òwe míì tí Sólómọ́nì pa, èyí tí àwọn ọkùnrin Hẹsikáyà ọba Júdà dà kọ nìyí:
2 Ògo Ọlọ́run ni láti pa ọ̀rọ̀ mọ́ ní àṣírí, Ògo àwọn ọba sì ni láti wádìí ọ̀rọ̀ kínníkínní.
3 Bí ọ̀run ṣe ga, tí ilẹ̀ sì jìn, Bẹ́ẹ̀ ni ọkàn àwọn ọba jẹ́ ohun àwámáridìí.
4 Yọ́ ìdàrọ́ kúrò lára fàdákà, Á sì mọ́ pátápátá.
5 Mú ẹni burúkú kúrò níwájú ọba, Ìtẹ́ rẹ̀ yóò sì fìdí múlẹ̀ gbọn-in nínú òdodo.
6 Má bọlá fún ara rẹ níwájú ọba, Má sì jókòó ní àyè àwọn ẹni ńlá,
7 Nítorí ó sàn kó sọ fún ọ pé, “Máa bọ̀ níbí,” Ju pé kó kàn ọ́ lábùkù níwájú àwọn èèyàn pàtàkì.
8 Má fi ìkánjú gbé ọ̀rọ̀ lọ sílé ẹjọ́, Àbí kí lo máa ṣe tí ọmọnìkejì rẹ bá kàn ọ́ lábùkù?
9 Ro ẹjọ́ rẹ pẹ̀lú ọmọnìkejì rẹ, Àmọ́ má sọ ọ̀rọ̀ àṣírí tí o gbọ́,
10 Kí ẹni tó ń fetí sílẹ̀ má bàa kó ìtìjú bá ọ, Ọ̀rọ̀ burúkú tí o tàn kálẹ̀ kò sì ní ṣeé kó pa dà.
11 Bí àwọn èso ápù oníwúrà tó wà nínú abọ́ fàdákà Ni ọ̀rọ̀ tí a sọ ní àkókò tí ó tọ́.
12 Bíi yẹtí wúrà àti ohun ọ̀ṣọ́ tí wọ́n fi wúrà tó dára ṣe Ni ọlọ́gbọ́n tó ń báni wí jẹ́ ní etí ẹni tó ń gbọ́ràn.
13 Bí ìtutù yìnyín ní ọjọ́ ìkórè Ni òjíṣẹ́ olóòótọ́ jẹ́ fún àwọn tó rán an, Nítorí ó ń mára tu ọ̀gá rẹ̀.
14 Bí òjò tó ṣú, tó sì ń fẹ́ atẹ́gùn àmọ́ tí kò rọ̀ Ni ọkùnrin tó ń fọ́nnu lórí ẹ̀bùn tí kò ní fúnni.
15 Sùúrù la fi ń yí aláṣẹ lọ́kàn pa dà, Ahọ́n pẹ̀lẹ́ sì lè fọ́ egungun.
16 Tí o bá rí oyin, èyí tí o nílò nìkan ni kí o jẹ, Torí tí o bá jẹ ẹ́ ní àjẹjù, o lè bì í.
17 Má ṣe jẹ́ kí ẹsẹ̀ rẹ ṣe lemọ́lemọ́ ní ilé ọmọnìkejì rẹ, Kí ọ̀rọ̀ rẹ má bàa sú u, kó sì kórìíra rẹ.
18 Bíi kùmọ̀ ogun àti idà àti ọfà tó mú Ni ẹni tó ń jẹ́rìí èké sí ọmọnìkejì rẹ̀.
19 Bí eyín tó ká tàbí ẹsẹ̀ tó ń gbò yèpéyèpé Ni ìgbọ́kànlé téèyàn ní nínú ẹni tí kò ṣe é fọkàn tán lásìkò wàhálà.
20 Bí ẹni tó bọ́ aṣọ lọ́jọ́ òtútù Àti bí ọtí kíkan tí wọ́n dà sórí sódà Ni ẹni tó ń kọrin fún ọkàn tí ìbànújẹ́ bá.
21 Tí ebi bá ń pa ọ̀tá rẹ, fún un ní oúnjẹ jẹ; Tí òùngbẹ bá sì ń gbẹ ẹ́, fún un ní omi mu,
22 Torí ṣe ni wàá máa kó ẹyin iná jọ lé e lórí, Jèhófà yóò sì san èrè fún ọ.
23 Ẹ̀fúùfù láti àríwá ń mú kí òjò rọ̀, Ahọ́n tó ń ṣòfófó sì ń mú kí ojú fà ro.
24 Ó sàn láti máa gbé ní igun òrùlé Ju kéèyàn máa bá aya tó jẹ́ oníjà gbé inú ilé kan náà.
25 Bí omi tútù lára ẹni tí àárẹ̀ mú Ni ìròyìn rere láti ilẹ̀ tó jìnnà.
26 Bí ìsun omi tó rú àti kànga tó ti bà jẹ́ Ni olódodo tó gbà fún ẹni burúkú.
27 Kò dára láti jẹ oyin ní àjẹjù, Bẹ́ẹ̀ ni kò sí ògo kankan nínú kéèyàn máa wá ògo ara rẹ̀.
28 Bí ìlú tí a ya wọ̀, tí kò ní ògiri, Ni ẹni tí kò lè kápá ìbínú rẹ̀.
26 Bíi yìnyín nígbà ẹ̀ẹ̀rùn àti òjò nígbà ìkórè, Bẹ́ẹ̀ ni ògo kò yẹ òmùgọ̀.
2 Bí ẹyẹ kì í ṣeé fò láìnídìí, tí alápàáǹdẹ̀dẹ̀ kì í sì í ṣàdédé fò, Bẹ́ẹ̀ ni ègún kì í dédé wá láìsí ìdí kan pàtó.
3 Pàṣán wà fún ẹṣin, ìjánu wà fún kẹ́tẹ́kẹ́tẹ́, Ọ̀pá sì wà fún ẹ̀yìn àwọn òmùgọ̀.
4 Má ṣe fún òmùgọ̀ lésì gẹ́gẹ́ bí ìwà ẹ̀gọ̀ rẹ̀, Kí o má bàa fi ara rẹ sí ipò rẹ̀.
5 Fún òmùgọ̀ lésì gẹ́gẹ́ bí ìwà òmùgọ̀ rẹ̀, Kó má bàa rò pé òun gbọ́n.
6 Bí ẹni tó dá ara rẹ̀ lẹ́sẹ̀, tó sì ṣe ara rẹ̀ léṣe Ni ẹni tó fa ọ̀ràn lé òmùgọ̀ lọ́wọ́.
7 Bí ẹsẹ̀ arọ tó ṣe jọwọrọ, Bẹ́ẹ̀ ni òwe rí lẹ́nu àwọn òmùgọ̀.
8 Bí ẹni ń so òkúta mọ́ kànnàkànnà Ni téèyàn bá ń fi ògo fún òmùgọ̀.
9 Bíi koríko ẹlẹ́gùn-ún tó dé ọwọ́ ọ̀mùtí, Bẹ́ẹ̀ ni òwe rí lẹ́nu àwọn òmùgọ̀.
10 Bíi tafàtafà tó ń ṣe ohun tó bá ṣáà ti rí léṣe, Ni ẹni tó gbéṣẹ́ fún òmùgọ̀ tàbí àwọn tó ń kọjá lọ.
11 Bí ajá tó pa dà sídìí èébì rẹ̀, Bẹ́ẹ̀ ni òmùgọ̀ ṣe ń tún ìwà ẹ̀gọ̀ rẹ̀ hù.
12 Ṣe o ti rí ẹni tó rò pé òun gbọ́n? Ìrètí wà fún òmùgọ̀ jù ú lọ.
13 Ọ̀lẹ ń sọ pé: “Ọmọ kìnnìún wà lójú ọ̀nà, Kìnnìún wà ní gbàgede ìlú!”
14 Ilẹ̀kùn ń yí lórí ìkọ́ rẹ̀, Ọ̀lẹ náà ń yí lórí ibùsùn rẹ̀.
15 Ọ̀lẹ ki ọwọ́ rẹ̀ bọ inú abọ́ oúnjẹ, Àmọ́, ó rẹ̀ ẹ́ débi pé kò lè gbé e pa dà sẹ́nu.
16 Ọ̀lẹ rò pé òun gbọ́n Ju àwọn méje tó lè fèsì tó mọ́gbọ́n dání.
17 Bí ẹni tó gbá etí ajá mú Ni ẹni tó ń kọjá lọ, tínú sì ń bí lórí ìjà tí kì í ṣe tirẹ̀.
18 Bíi wèrè tó ń ta ohun ọṣẹ́ oníná, ọfà àti ikú
19 Ni ẹni tó tan ọmọnìkejì rẹ̀ jẹ, tó wá sọ pé, “Eré ni mò ń ṣe!”
20 Níbi tí kò bá sí igi, iná á kú, Níbi tí kò bá sì sí abanijẹ́, ìjà á tán.
21 Bí èédú ṣe wà fún ẹyin iná, tí igi sì wà fún iná, Bẹ́ẹ̀ ni alárìíyànjiyàn ṣe máa ń dá ìjà sílẹ̀.
22 Ọ̀rọ̀ abanijẹ́ dà bí òkèlè dídùn; Tí a gbé mì sínú ikùn lọ́hùn-ún.
23 Bíi fàdákà fẹ́ẹ́rẹ́ tó bo àfọ́kù ìkòkò Ni ọ̀rọ̀ onífẹ̀ẹ́ tó ń jáde látinú ọkàn búburú.
24 Ẹni tó kórìíra ẹlòmíì máa ń fi ọ̀rọ̀ ẹnu bò ó mọ́lẹ̀, Àmọ́ ẹ̀tàn ló fi sínú.
25 Bó tilẹ̀ ń sọ ohun rere, má gbà á gbọ́, Nítorí ohun ìríra méje ló wà lọ́kàn rẹ̀.
26 Bó tilẹ̀ jẹ́ pé ó fi ẹ̀tàn bo ìkórìíra rẹ̀ mọ́lẹ̀, A ó tú ìwà burúkú rẹ̀ síta nínú ìjọ.
27 Ẹni tó gbẹ́ kòtò yóò já sínú rẹ̀, Ẹni tó bá sì yí òkúta kúrò, òkúta náà yóò pa dà sórí rẹ̀.
28 Ẹni tó ní ahọ́n èké kórìíra àwọn tó fi ń bà jẹ́, Ẹnu tó ń pọ́nni sì ń fa ìparun.
27 Má ṣe máa fọ́nnu nípa ọ̀la, Torí o ò mọ bí ọ̀la ṣe máa rí.
2 Ẹlòmíì ni kó yìn ọ́, kì í ṣe ẹnu tìrẹ; Àwọn míì ni kó ṣe bẹ́ẹ̀, kì í ṣe ètè ìwọ fúnra rẹ.
3 Òkúta wúwo, iyanrìn sì tẹ̀wọ̀n, Àmọ́ ìbínú tí òmùgọ̀ máa ń fà wúwo ju àwọn méjèèjì lọ.
4 Ìrunú jẹ́ ìwà ìkà, ìbínú sì dà bí àkúnya omi, Àmọ́ ta ló lè dúró níwájú owú?
5 Ìbáwí tí a fúnni níta sàn ju ìfẹ́ tí a fi pa mọ́ lọ.
6 Àwọn ọgbẹ́ tí ọ̀rẹ́ dá síni lára jẹ́ ìṣòtítọ́, Àmọ́ ìfẹnukonu ọ̀tá pọ̀ rẹpẹtẹ.
7 Ẹni tó bá ti yó kì í ka oyin inú afárá sí, Àmọ́ ní ti ẹni tí ebi ń pa, ohun tó korò pàápàá á dùn lẹ́nu rẹ̀.
8 Bí ẹyẹ tó ṣìnà ìtẹ́ rẹ̀ Ni ẹni tó ṣìnà ilé rẹ̀ rí.
9 Òróró àti tùràrí máa ń mú ọkàn yọ̀; Bẹ́ẹ̀ ni adùn ọ̀rẹ́ máa ń wá látinú ìmọ̀ràn àtọkànwá.
10 Má fi ọ̀rẹ́ rẹ tàbí ọ̀rẹ́ bàbá rẹ sílẹ̀, Má sì wọ ilé ọmọ ìyá rẹ ní ọjọ́ àjálù rẹ; Aládùúgbò tó wà nítòsí sàn ju ọmọ ìyá tó jìnnà réré.
11 Ọmọ mi, jẹ́ ọlọ́gbọ́n, kí o sì mú ọkàn mi yọ̀, Kí n lè fún ẹni tó ń pẹ̀gàn mi lésì.
12 Ọlọ́gbọ́n rí ewu, ó sì fara pa mọ́, Àmọ́ aláìmọ̀kan kọrí síbẹ̀, ó sì jìyà rẹ̀.
13 Gba ẹ̀wù ẹni tó bá ṣe onídùúró fún àjèjì; Tó bá sì jẹ́ pé obìnrin àjèjì ló ṣe é fún, gba ohun tó fi ṣe ìdúró lọ́wọ́ rẹ̀.
14 Tí ẹnì kan bá ń fi ohùn tó ròkè súre fún ọmọnìkejì rẹ̀ láàárọ̀ kùtù, Ńṣe ni àwọn èèyàn máa sọ pé ó ń gégùn-ún.
15 Aya tó jẹ́ oníjà dà bí òrùlé tó ń jò ṣùrùṣùrù lọ́jọ́ tí òjò ń rọ̀.
16 Ẹni tó bá lè kápá rẹ̀ lè kápá ẹ̀fúùfù, Á sì lè fi ọwọ́ ọ̀tún rẹ̀ di òróró mú.
17 Bí irin ṣe ń pọ́n irin, Bẹ́ẹ̀ ni èèyàn ṣe ń pọ́n ọ̀rẹ́ rẹ̀.
18 Ẹni tó bá ń tọ́jú igi ọ̀pọ̀tọ́ yóò jẹ èso rẹ̀, Ẹni tó bá sì ń tọ́jú ọ̀gá rẹ̀ yóò gba ògo.
19 Bí omi ṣe ń fi ìrísí ojú hàn, Bẹ́ẹ̀ ni ọkàn èèyàn ń fi ti ẹlòmíì hàn.
20 Isà Òkú àti ibi ìparun kì í ní ìtẹ́lọ́rùn, Bẹ́ẹ̀ ni ojú èèyàn kì í ní ìtẹ́lọ́rùn.
21 Bí ìkòkò tí wọ́n fi ń yọ́ nǹkan mọ́ ṣe wà fún fàdákà, tí iná ìléru sì wà fún wúrà, Bẹ́ẹ̀ ni ìyìn tí ẹnì kan gbà ṣe ń dán an wò.
22 Kódà tí o bá fi ọmọ odó gún òmùgọ̀ Bí ọkà tí a ti pa nínú odó, Ìwà ẹ̀gọ̀ rẹ̀ kò ní fi í sílẹ̀.
23 Ó yẹ kí o mọ bí agbo ẹran rẹ ṣe rí ní àmọ̀dunjú. Tọ́jú àwọn àgùntàn rẹ dáadáa,
24 Nítorí ọrọ̀ kì í wà títí láé, Bẹ́ẹ̀ ni adé kì í wà jálẹ̀ gbogbo ìran.
25 Bí koríko tútù ṣe ń pa rẹ́, tí koríko tuntun ń fara hàn, Bẹ́ẹ̀ ni à ń kó àwọn ewéko orí òkè wálé.
26 Àwọn ọmọ àgbò ń pèsè aṣọ rẹ, Àwọn òbúkọ sì ń pèsè owó pápá.
27 Wàrà ewúrẹ́ tí ó pọ̀ tó yóò sì wà láti bọ́ ìwọ Àti agbo ilé rẹ àti láti gbé ẹ̀mí àwọn ìránṣẹ́bìnrin rẹ ró.
28 Ẹni burúkú ń sá nígbà tí ẹnì kankan kò lé e, Àmọ́ olódodo láyà bíi kìnnìún.
2 Tí ẹ̀ṣẹ̀ bá wà ní ilẹ̀ kan, olórí ibẹ̀ kì í pẹ́ kí òmíì tó jẹ, Àmọ́ nípasẹ̀ ẹnì kan tó ní òye àti ìmọ̀, olórí yóò pẹ́ lórí ìtẹ́.
3 Tálákà tó ń lu aláìní ní jìbìtì, Ó dà bí òjò tó ń gbá gbogbo oúnjẹ lọ.
4 Àwọn tó ń pa òfin tì máa ń yin àwọn ẹni burúkú, Àmọ́ àwọn tó ń pa òfin mọ́ máa ń bínú sí wọn.
5 Àwọn ẹni ibi kò lè lóye ìdájọ́ òdodo, Àmọ́ àwọn tó ń wá Jèhófà ń lóye ohun gbogbo.
6 Aláìní tó ń rìn nínú ìwà títọ́ Sàn ju olówó tí ọ̀nà rẹ̀ wọ́ lọ.
7 Ọmọ tó lóye máa ń pa òfin mọ́, Àmọ́ ẹni tó ń bá àwọn alájẹkì kẹ́gbẹ́ ń dójú ti bàbá rẹ̀.
8 Ẹni tó ń gba èlé àti èlé gọbọi láti mú kí ọrọ̀ rẹ̀ pọ̀ Ń kó o jọ fún ẹni tó ń ṣàánú aláìní.
9 Ẹni tí kì í fetí sí òfin, Àdúrà rẹ̀ pàápàá jẹ́ ohun ìríra.
10 Ẹni tó bá ń ṣi adúróṣinṣin lọ́nà láti ṣe búburú máa já sínú kòtò òun fúnra rẹ̀, Àmọ́ àwọn aláìlẹ́bi máa jogún ohun rere.
11 Ọlọ́rọ̀ gbọ́n ní ojú ara rẹ̀, Àmọ́ aláìní tó ní òye lè mọ ohun tó wà lọ́kàn rẹ̀.
12 Nígbà tí olódodo bá borí, ìdùnnú á ṣubú layọ̀, Àmọ́ nígbà tí agbára bá dọ́wọ́ ẹni burúkú, àwọn èèyàn á lọ fara pa mọ́.
13 Ẹni tó bá ń bo àwọn ẹ̀ṣẹ̀ rẹ̀ mọ́lẹ̀ kò ní ṣàṣeyọrí, Àmọ́ ẹni tó bá jẹ́wọ́, tó sì fi wọ́n sílẹ̀ la ó fi àánú hàn sí.
14 Aláyọ̀ ni ẹni tó bá ń kíyè sára nígbà gbogbo, Àmọ́ ẹni tó bá ń sé ọkàn rẹ̀ le yóò ṣubú sínú ìyọnu.
15 Bíi kìnnìún tó ń kùn àti bíárì tó ń kù gììrì mọ́ nǹkan Ni ìkà èèyàn tó ń ṣàkóso àwọn tí kò ní olùrànlọ́wọ́.
16 Aṣáájú tí kò lóye máa ń ṣi agbára lò, Àmọ́ ẹni tó kórìíra èrè tí kò tọ́ yóò mú ẹ̀mí ara rẹ̀ gùn.
17 Ẹni tí ẹ̀bi ẹ̀jẹ̀ bá wọ̀ lọ́rùn torí pé ó gba ẹ̀mí èèyàn yóò máa sá títí á fi wọnú sàréè. Kí ẹnì kankan má ṣe dì í mú.
18 Ẹni tó bá ń rìn láìlẹ́bi ni a ó gbà là, Àmọ́ ẹni tí ọ̀nà rẹ̀ wọ́ yóò ṣubú lójijì.
19 Ẹni tó bá ń ro ilẹ̀ rẹ̀ yóò ní oúnjẹ tó pọ̀, Àmọ́ ẹni tó ń lé àwọn ohun tí kò ní láárí yóò di òtòṣì paraku.
20 Olóòótọ́ èèyàn yóò gba ọ̀pọ̀ ìbùkún, Àmọ́ ọwọ́ ẹni tó ń kánjú láti di olówó kò lè mọ́.
21 Kò dáa kéèyàn máa ṣe ojúsàájú; Àmọ́ èèyàn lè ṣe ohun tí kò tọ́ nítorí búrẹ́dì tí kò tó nǹkan.
22 Onílara èèyàn ń wá bó ṣe máa di olówó, Kò mọ̀ pé òṣì máa ta òun.
23 Ẹni tó bá ń báni wí yóò rí ojú rere níkẹyìn Ju ẹni tó ń fi ahọ́n rẹ̀ pọ́nni.
24 Ẹni tó bá ja bàbá àti ìyá rẹ̀ lólè tó sì ń sọ pé, “Kò sóhun tó burú níbẹ̀,” Ẹlẹgbẹ́ ẹni tó ń fa ìparun ni.
25 Olójúkòkòrò máa ń dá ìyapa sílẹ̀, Àmọ́ ẹni tó bá gbẹ́kẹ̀ lé Jèhófà yóò láásìkí.
26 Ẹni tó bá gbẹ́kẹ̀ lé ọkàn ara rẹ̀ jẹ́ òmùgọ̀, Àmọ́ ẹni tó ń fi ọgbọ́n rìn yóò yè bọ́.
27 Ẹni tó bá ń fún aláìní ní nǹkan kò ní ṣaláìní, Àmọ́ ẹni tó bá ń gbójú kúrò lára wọn yóò gba ọ̀pọ̀ ègún.
28 Nígbà tí agbára bá dọ́wọ́ àwọn ẹni burúkú, àwọn èèyàn á fara pa mọ́, Àmọ́ nígbà tí wọ́n bá ṣègbé, olódodo á pọ̀ sí i.
29 Ẹni tó ń mú ọrùn rẹ̀ le lẹ́yìn ọ̀pọ̀lọpọ̀ ìbáwí Yóò pa run lójijì láìsí àtúnṣe.
2 Nígbà tí olódodo bá pọ̀, àwọn èèyàn á máa yọ̀, Àmọ́ tí ẹni burúkú bá ń ṣàkóso, àwọn èèyàn á máa kérora.
3 Ẹni tó fẹ́ràn ọgbọ́n ń mú bàbá rẹ̀ yọ̀, Àmọ́ ẹni tó ń bá àwọn aṣẹ́wó kẹ́gbẹ́ ń fi ọrọ̀ rẹ̀ ṣòfò.
4 Ìdájọ́ òdodo ni ọba fi ń mú kí ilẹ̀ rẹ̀ tòrò, Àmọ́ ẹni tó ń gba àbẹ̀tẹ́lẹ̀ yóò da ibẹ̀ rú.
5 Ẹni tó ń pọ́n ọmọnìkejì rẹ̀ Ń ta àwọ̀n fún ẹsẹ̀ rẹ̀.
6 Ẹ̀ṣẹ̀ èèyàn búburú ń dẹkùn mú un, Àmọ́ olódodo ń kígbe ayọ̀, inú rẹ̀ sì ń dùn.
7 Ẹ̀tọ́ àwọn aláìní jẹ olódodo lọ́kàn, Àmọ́ ẹni burúkú kì í ronú irú nǹkan bẹ́ẹ̀.
8 Àwọn tó ń fọ́nnu máa ń dá rúkèrúdò sílẹ̀ nínú ìlú, Àmọ́ àwọn tó gbọ́n máa ń paná ìbínú.
9 Nígbà tí ọlọ́gbọ́n bá ń bá òmùgọ̀ fa ọ̀rọ̀, Ariwo àti yẹ̀yẹ́ á gbòde kan, síbẹ̀ kò ní sí ìsinmi.
10 Àwọn tí òùngbẹ ẹ̀jẹ̀ ń gbẹ máa ń kórìíra ẹni tó bá jẹ́ aláìṣẹ̀, Wọ́n sì ń wá ọ̀nà láti gba ẹ̀mí àwọn adúróṣinṣin.
11 Gbogbo bí ọ̀rọ̀ ṣe rí lára òmùgọ̀ ló máa ń sọ jáde, Àmọ́ ọlọ́gbọ́n máa ń mú sùúrù.
12 Tí alákòóso bá ti ń fetí sí irọ́, Gbogbo àwọn ìránṣẹ́ rẹ̀ yóò di ẹni burúkú.
13 Ohun tí aláìní àti aninilára fi jọra ni pé: Jèhófà ń tan ìmọ́lẹ̀ sí ojú àwọn méjèèjì.
14 Tí ọba bá ń ṣe ìdájọ́ àwọn aláìní bó ṣe tọ́, Ìtẹ́ rẹ̀ á fìdí múlẹ̀ títí lọ.
15 Ọ̀pá àti ìbáwí ń kọ́ni ní ọgbọ́n, Àmọ́ ọmọ tí a bá fi sílẹ̀ máa kó ìtìjú bá ìyá rẹ̀.
16 Tí àwọn ẹni burúkú bá ti ń pọ̀ sí i, ẹ̀ṣẹ̀ á máa pọ̀ sí i, Àmọ́ àwọn olódodo yóò rí ìṣubú wọn.
17 Kọ́ ọmọ rẹ, yóò fún ọ ní ìsinmi; Yóò sì mú inú rẹ dùn gan-an.
18 Níbi tí kò bá ti sí ìran, àwọn èèyàn á máa ṣe bó ṣe wù wọ́n, Àmọ́ aláyọ̀ ni àwọn tó ń pa òfin mọ́.
19 Ìránṣẹ́ kì í jẹ́ kí wọ́n fi ọ̀rọ̀ ẹnu tọ́ òun sọ́nà, Bó tiẹ̀ yé e, kò ní ṣègbọràn.
20 Ṣé o ti rí ẹni tí kì í ronú kó tó sọ̀rọ̀? Ìrètí wà fún òmùgọ̀ ju fún irú ẹni bẹ́ẹ̀ lọ.
21 Tí a bá kẹ́ ìránṣẹ́ kan ní àkẹ́jù látìgbà èwe rẹ̀, Tó bá yá, kò ní mọ ọpẹ́ dá.
22 Ẹni tó bá ń tètè bínú máa ń dá wàhálà sílẹ̀; Onínúfùfù sì máa ń dá ẹ̀ṣẹ̀ púpọ̀.
23 Ìgbéraga èèyàn ni yóò rẹ̀ ẹ́ wálẹ̀, Àmọ́ ẹni tó bá ní ẹ̀mí ìrẹ̀lẹ̀ yóò gba ògo.
24 Ẹni tó ń bá olè kẹ́gbẹ́ kórìíra ara rẹ̀. Ó lè gbọ́ pé kí àwọn èèyàn wá jẹ́rìí, àmọ́ kò ní sọ nǹkan kan.
25 Ìbẹ̀rù èèyàn jẹ́ ìdẹkùn, Àmọ́ ẹni tó bá gbẹ́kẹ̀ lé Jèhófà yóò rí ààbò.
26 Ọ̀pọ̀ èèyàn máa ń fẹ́ bá alákòóso sọ̀rọ̀, Àmọ́ ọ̀dọ̀ Jèhófà ni èèyàn ti ń rí ìdájọ́ òdodo gbà.
27 Aláìṣòótọ́ jẹ́ ẹni ìkórìíra lójú olódodo, Ẹni tí ọ̀nà rẹ̀ tọ́ sì jẹ́ ẹni ìkórìíra lójú èèyàn burúkú.
30 Àwọn ohun pàtàkì tó wà nínú ọ̀rọ̀ tí Ágúrì ọmọ Jákè sọ fún Ítíélì, ìyẹn fún Ítíélì àti Úkálì.
2 Mo jẹ́ aláìmọ̀kan ju ẹnikẹ́ni lọ, Mi ò sì ní òye tó yẹ kí èèyàn ní.
3 Mi ò tíì kọ́ ọgbọ́n, Mi ò sì tíì ní ìmọ̀ Ẹni Mímọ́ Jù Lọ.
4 Ta ló ti gòkè lọ sí ọ̀run tó sì sọ̀ kalẹ̀ wá? Ta ló ti kó ẹ̀fúùfù jọ sí àtẹ́lẹwọ́ rẹ̀ méjèèjì? Ta ló ti di omi sínú aṣọ rẹ̀? Ta ló ti fi ìdí gbogbo ìkángun ayé sọlẹ̀? Kí ni orúkọ rẹ̀, kí sì ni orúkọ ọmọ rẹ̀, tí o bá mọ̀ ọ́n?
5 Gbogbo ọ̀rọ̀ Ọlọ́run mọ́. Ó jẹ́ apata fún àwọn tó ń wá ààbò lọ́dọ̀ rẹ̀.
6 Má fi nǹkan kan kún ọ̀rọ̀ rẹ̀, Nítorí á bá ọ wí, Wàá sì di òpùrọ́.
7 Ohun méjì ni mo béèrè lọ́wọ́ rẹ. Má ṣàì fún mi kí n tó kú.
8 Mú kí àìṣòótọ́ àti irọ́ jìnnà sí mi. Má ṣe fún mi ní òṣì tàbí ọrọ̀. Ṣáà jẹ́ kí n jẹ ìwọ̀nba oúnjẹ tí ó tó mi,
9 Kí n má bàa yó tán, kí n sì sẹ́ ọ, kí n sọ pé, “Ta ni Jèhófà?” Má sì jẹ́ kí n tòṣì, kí n wá jalè, kí n sì kó ìtìjú bá orúkọ Ọlọ́run mi.
10 Má ṣe ba ìránṣẹ́ jẹ́ lójú ọ̀gá rẹ̀, Nítorí ó lè gégùn-ún fún ọ, wàá sì jẹ̀bi.
11 Ìran kan wà tó ń gégùn-ún fún bàbá rẹ̀, Kì í sì í súre fún ìyá rẹ̀.
12 Ìran kan wà tó mọ́ lójú ara rẹ̀ Àmọ́ a kò tíì wẹ̀ ẹ́ mọ́ kúrò nínú ẹ̀gbin rẹ̀.
13 Ìran kan wà tó ní ojú ìgbéraga Ó sì jọ ara rẹ̀ lójú gan-an!
14 Ìran kan wà tí eyín rẹ̀ jẹ́ idà, Egungun páárì ẹ̀rẹ̀kẹ́ rẹ̀ sì jẹ́ ọ̀bẹ ìpẹran; Wọ́n ń jẹ àwọn aláìní inú ayé run Wọ́n sì ń jẹ àwọn òtòṣì run láàárín aráyé.
15 Àwọn eṣúṣú ní ọmọbìnrin méjì tó ń ké pé, “Mú wá! Mú wá!” Ohun mẹ́ta wà tí kì í ní ìtẹ́lọ́rùn, Àní ohun mẹ́rin tí kì í sọ pé, “Ó tó!”
16 Isà Òkú àti inú àgàn, Ilẹ̀ tí kò ní omi Àti iná tí kì í sọ pé, “Ó tó!”
17 Ojú tó ń fi bàbá ṣẹ̀sín, tí kì í sì í ṣègbọràn sí ìyá, Àwọn ẹyẹ ìwò tó wà ní àfonífojì yóò yọ ọ́ jáde, Àwọn ọmọ ẹyẹ idì yóò sì mú un jẹ.
18 Ohun mẹ́ta wà tó kọjá òye mi, Àní ohun mẹ́rin tí kò yé mi:
19 Ọ̀nà ẹyẹ idì lójú ọ̀run, Ọ̀nà ejò lórí àpáta, Ọ̀nà ọkọ̀ òkun lójú agbami, Àti ọ̀nà ọkùnrin pẹ̀lú ọ̀dọ́bìnrin.
20 Ọ̀nà obìnrin alágbèrè nìyí: Ó jẹun, ó nu ẹnu rẹ̀; Ó sì sọ pé, “Mi ò ṣe nǹkan kan tó burú.”
21 Ohun mẹ́ta wà tó ń mú kí ayé mì jìgìjìgì, Àní ohun mẹ́rin tí ayé kò lè fara dà:
22 Tí ẹrú bá di ọba, Tí òmùgọ̀ bá jẹun yó,
23 Tí obìnrin tí wọ́n kórìíra bá di ìyàwó, Àti nígbà tí ìránṣẹ́bìnrin bá gba ipò ọ̀gá rẹ̀ obìnrin.
24 Àwọn ohun mẹ́rin kan wà lára àwọn ohun tó kéré jù lọ ní ayé, Àmọ́ tí wọ́n ní ọgbọ́n àdámọ́ni:
25 Àwọn èèrà jẹ́ ẹ̀dá tí kò lágbára, Síbẹ̀, wọ́n ń kó oúnjẹ wọn jọ nígbà ẹ̀ẹ̀rùn.
26 Àwọn gara orí àpáta jẹ́ ẹ̀dá tí kò lágbára, Síbẹ̀, wọ́n ń kọ́ ilé wọn sínú àpáta.
27 Àwọn eéṣú kò ní ọba, Síbẹ̀, gbogbo wọn máa ń jáde lọ létòlétò.
28 Ọmọńlé máa ń fi ẹsẹ̀ rẹ̀ lẹ̀ mọ́ nǹkan, Ó sì ń wọnú ààfin ọba.
29 Àwọn ohun mẹ́ta wà tí ìṣísẹ̀ wọn jọni lójú, Àní ohun mẹ́rin tí ìrìn wọn dùn-ún wò:
30 Kìnnìún, tó jẹ́ pé òun ló lágbára jù nínú àwọn ẹranko, Tí kì í sì í yíjú pa dà níwájú ẹnikẹ́ni;
31 Ajá ọdẹ; òbúkọ; Àti ọba tí àwọn ọmọ ogun rẹ̀ wà pẹ̀lú rẹ̀.
32 Tí o bá ti jẹ́ kí ìwà òmùgọ̀ mú kí o gbéra ga Tàbí tí o bá ti gbèrò láti ṣe bẹ́ẹ̀, Fi ọwọ́ bo ẹnu rẹ.
33 Nítorí bí pípo wàrà pọ̀ ṣe ń mú bọ́tà jáde, Tí fífún imú pọ̀ sì ń mú ẹ̀jẹ̀ jáde, Bẹ́ẹ̀ ni mímú inú bíni máa ń dá ìjà sílẹ̀.
31 Àwọn ọ̀rọ̀ Ọba Lémúẹ́lì, ọ̀rọ̀ pàtàkì tí ìyá rẹ̀ fi dá a lẹ́kọ̀ọ́:
2 Kí ni kí n sọ fún ọ, ọmọ mi, Kí ni kí n sọ, ìwọ ọmọ ikùn mi, Kí sì ni kí n sọ, ìwọ ọmọ ẹ̀jẹ́ mi?
3 Má fi okun rẹ fún àwọn obìnrin, Má sì tọ ọ̀nà tó ń fa ìparun bá àwọn ọba.
4 Lémúẹ́lì, kò tọ́ sí àwọn ọba, Kò tọ́ kí àwọn ọba máa mu wáìnì Tàbí kí àwọn alákòóso máa sọ pé, “Ọtí mi dà?”
5 Kí wọ́n má bàa mutí tán, kí wọ́n wá gbàgbé àṣẹ tó wà nílẹ̀, Kí wọ́n sì fi ẹ̀tọ́ àwọn aláìní dù wọ́n.
6 Fún àwọn tó ń kú lọ ní ọtí Àti wáìnì fún àwọn tí ẹ̀dùn ọkàn bá.
7 Kí wọ́n mu, kí wọ́n gbàgbé ipò òṣì wọn; Kí wọ́n má sì rántí ìdààmú wọn mọ́.
8 Gba ọ̀rọ̀ sọ fún ẹni tí kò lè sọ̀rọ̀; Gbèjà ẹ̀tọ́ gbogbo àwọn tó ń kú lọ.
9 Sọ̀rọ̀, kí o sì dájọ́ lọ́nà òdodo; Gbèjà ẹ̀tọ́ àwọn aláìní àti ti tálákà.
10 Ta ló ti rí aya tó dáńgájíá? Ó níye lórí lọ́pọ̀lọpọ̀ ju iyùn.
11 Ọkọ rẹ̀ fọkàn tán an, Kò sì ṣaláìní ohun tó yẹ.
12 Ohun rere ni obìnrin náà fi ń san án lẹ́san, kì í ṣe búburú, Ní gbogbo ọjọ́ ayé rẹ̀.
13 Obìnrin náà wá òwú àti aṣọ ọ̀gbọ̀ kàn; Ó sì fẹ́ràn láti máa fi ọwọ́ rẹ̀ ṣiṣẹ́.
14 Ó dà bí àwọn ọkọ̀ òkun oníṣòwò, Ó ń kó oúnjẹ rẹ̀ wọlé láti ọ̀nà jíjìn. ו [Wọ́ọ̀]
15 Bákan náà, ó máa ń dìde nígbà tí ilẹ̀ kò tíì mọ́, Láti wá oúnjẹ sílẹ̀ fún agbo ilé rẹ̀ Àti èyí tó máa fún àwọn ìránṣẹ́bìnrin rẹ̀.
16 Ó ronú nípa oko kan, ó sì rà á; Ó gbin ọgbà àjàrà látinú èrè iṣẹ́ àṣekára rẹ̀.
17 Ó múra sílẹ̀ láti ṣe iṣẹ́ àṣekára, Ó sì fún apá rẹ̀ lókun.
18 Ó rí i pé òwò òun ń mérè wọlé; Fìtílà rẹ̀ kì í kú ní òru.
19 Ọwọ́ rẹ̀ gbá ọ̀pá ìrànwú mú, Ọwọ́ rẹ̀ sì di ìrànwú mú.
20 Ó la àtẹ́lẹwọ́ rẹ̀ sí aláìní, Ó sì la ọwọ́ rẹ̀ sí àwọn tálákà.
21 Kò dààmú nípa agbo ilé rẹ̀ pé yìnyín ń já bọ́, Nítorí pé gbogbo agbo ilé rẹ̀ ti wọ ẹ̀wù òtútù.
22 Ó ṣe àwọn aṣọ ìtẹ́lébùsùn rẹ̀. Aṣọ rẹ̀ jẹ́ aṣọ ọ̀gbọ̀ àti olówùú pọ́pù.
23 Àwọn èèyàn mọ ọkọ rẹ̀ dáadáa ní àwọn ẹnubodè ìlú, Níbi tó máa ń jókòó sí láàárín àwọn àgbààgbà ilẹ̀ náà.
24 Ó máa ń fi ọ̀gbọ̀ ṣe aṣọ, ó sì máa ń tà á, Ó tún máa ń ta àmùrè fún àwọn oníṣòwò.
25 Ó fi agbára àti ògo ṣe aṣọ wọ̀, Ọkàn rẹ̀ sì balẹ̀ bó ṣe ń wo ọjọ́ iwájú.
26 Tó bá la ẹnu rẹ̀, ọ̀rọ̀ ọgbọ́n ló ń jáde, Òfin inú rere sì wà ní ahọ́n rẹ̀.
27 Ó ń ṣọ́ ohun tó ń lọ nínú agbo ilé rẹ̀, Kì í sì í jẹ oúnjẹ ìmẹ́lẹ́.
28 Àwọn ọmọ rẹ̀ dìde, wọ́n sì pè é ní aláyọ̀; Ọkọ rẹ̀ dìde, ó sì yìn ín.
29 Ọ̀pọ̀ obìnrin tó dáńgájíá ló wà, Àmọ́ ní tìrẹ, o ta gbogbo wọn yọ.
30 Òòfà ẹwà lè jẹ́ èké, ẹwà ojú sì lè má tọ́jọ́, Àmọ́ obìnrin tó bẹ̀rù Jèhófà ló máa gba ìyìn. ת [Tọ́ọ̀]
31 Ẹ fún un ní èrè ohun tó ṣe, Kí àwọn iṣẹ́ rẹ̀ sì máa yìn ín ní àwọn ẹnubodè ìlú.
1 Àwọn ọ̀rọ̀ akónijọ, ọmọ Dáfídì, ọba ní Jerúsálẹ́mù.
2 Akónijọ sọ pé, “Asán pátápátá gbáà!” “Asán pátápátá gbáà! Asán ni gbogbo rẹ̀!”
3 Èrè wo ni èèyàn rí jẹ nínú gbogbo iṣẹ́ àṣekára rẹ̀ Èyí tó ń fi gbogbo agbára rẹ̀ ṣe lábẹ́ ọ̀run?
4 Ìran kan ń lọ, ìran kan sì ń bọ̀, Àmọ́ ayé wà títí láé.
5 Oòrùn ń yọ, oòrùn sì ń wọ̀; Lẹ́yìn náà, ó ń yára pa dà sí ibi tí á tún ti yọ.
6 Ẹ̀fúùfù ń lọ sí gúúsù, ó sì ń yí lọ sí àríwá; Yíyí ló ń yí po nígbà gbogbo; ẹ̀fúùfù ń yí po ṣáá.
7 Gbogbo odò ló ń ṣàn lọ sínú òkun, síbẹ̀ òkun kò kún. Ibi tí àwọn odò ti ṣàn wá, ibẹ̀ ni wọ́n ń pa dà sí, kí wọ́n tún lè ṣàn jáde.
8 Ohun gbogbo ló ń kó àárẹ̀ báni; Kódà, ó kọjá ohun téèyàn lè sọ. Ìran kì í sú ojú; Bẹ́ẹ̀ ni etí kì í kọ gbígbọ́.
9 Ohun tó ti wà ni yóò máa wà, Ohun tí a sì ti ṣe la ó tún pa dà ṣe; Kò sí ohun tuntun lábẹ́ ọ̀run.
10 Ṣé ohun kan wà tí a lè sọ pé: “Wò ó, tuntun ni”? Ó ti wà tipẹ́tipẹ́; Ó ti wà ṣáájú àkókò wa.
11 Kò sí ẹni tó ń rántí àwọn èèyàn ayé àtijọ́; Kò sì sí ẹni tó máa rántí àwọn tó ń bọ̀; Bẹ́ẹ̀ ni àwọn tó máa wá nígbà tó bá yá kò ní rántí àwọn náà.
12 Èmi, akónijọ, ló ti ń jọba lórí Ísírẹ́lì ní Jerúsálẹ́mù.
13 Mo fi ọgbọ́n ṣe ìwádìí àti àyẹ̀wò ohun gbogbo tí a ti ṣe lábẹ́ ọ̀run, ìyẹn iṣẹ́ tó ń tánni lókun tí Ọlọ́run fún ọmọ aráyé tó ń mú kí ọwọ́ wọn dí.
14 Mo rí gbogbo iṣẹ́ tí a ṣe lábẹ́ ọ̀run, Sì wò ó! asán ni gbogbo rẹ̀, ìmúlẹ̀mófo.
15 Ohun tó ti wọ́, a kò lè mú un tọ́, Ohun tí kò sì sí, a kò lè kà á.
16 Nígbà náà, mo sọ lọ́kàn mi pé: “Wò ó! Mo ti ní ọgbọ́n tó pọ̀ gan-an ju ẹnikẹ́ni tó wà ṣáájú mi ní Jerúsálẹ́mù, ọkàn mi sì ti kó ọgbọ́n àti ìmọ̀ tó pọ̀ gan-an jọ.”
17 Mo fi ọkàn mi sí mímọ ọgbọ́n àti mímọ ìwà wèrè àti mímọ ìwà ẹ̀gọ̀, èyí pẹ̀lú jẹ́ ìmúlẹ̀mófo.
18 Nítorí ọ̀pọ̀ ọgbọ́n máa ń mú ọ̀pọ̀ ìbànújẹ́ wá, Tó fi jẹ́ pé ẹni tó ń fi ìmọ̀ kún ìmọ̀ ń fi ìrora kún ìrora.
2 Nígbà náà, mo sọ lọ́kàn mi pé: “Wá, jẹ́ kí n dán ìgbádùn wò, kí n sì rí ohun rere tó máa tibẹ̀ wá.” Àmọ́ wò ó! asán ni èyí pẹ̀lú.
2 Mo sọ nípa ẹ̀rín pé, “Wèrè ni!” Àti nípa ìgbádùn pé, “Kí ni ìwúlò rẹ̀?”
3 Mo mu wáìnì, kí n lè fi ọkàn mi ṣèwádìí, àmọ́ ní gbogbo àkókò yìí mi ò sọ ọgbọ́n mi nù; kódà, mo fara mọ́ ìwà ẹ̀gọ̀ kí n lè rí ohun tó dáa jù lọ fún ọmọ aráyé láti máa ṣe láàárín ọjọ́ díẹ̀ tí wọ́n máa lò lábẹ́ ọ̀run.
4 Mo ṣe àwọn iṣẹ́ ńlá. Mo kọ́ àwọn ilé fún ara mi; mo gbin àwọn ọgbà àjàrà fún ara mi.
5 Mo ṣe àwọn ọgbà ọ̀gbìn àti ọgbà ìtura fún ara mi, mo sì gbin oríṣiríṣi igi eléso sínú wọn.
6 Mo ṣe àwọn adágún omi fún ara mi, láti máa fi bomi rin ọgbà tí àwọn igi tó léwé dáadáa wà.
7 Mo ní àwọn ìránṣẹ́ lọ́kùnrin àti lóbìnrin, mo sì ní àwọn ìránṣẹ́ tí wọ́n bí ní agbo ilé mi. Mo tún ní ọ̀pọ̀ ẹran ọ̀sìn, ìyẹn màlúù àti agbo ẹran, tó pọ̀ ju ti ẹnikẹ́ni tó wà ṣáájú mi ní Jerúsálẹ́mù.
8 Mo kó fàdákà àti wúrà jọ fún ara mi, ìṣúra àwọn ọba àti ti àwọn ìpínlẹ̀. Mo kó àwọn akọrin lọ́kùnrin àti lóbìnrin jọ fún ara mi, títí kan ohun tó ń múnú ọmọ aráyé dùn gidigidi, ìyẹn obìnrin, àní ọ̀pọ̀ obìnrin.
9 Torí náà, mo dẹni ńlá, mo sì ga ju gbogbo àwọn tó wà ṣáájú mi ní Jerúsálẹ́mù. Bẹ́ẹ̀ ni ọgbọ́n mi kò fi mí sílẹ̀.
10 Mi ò fi ohunkóhun tí mo fẹ́ du ara mi. Kò sí irú ìgbádùn tí ọkàn mi fẹ́ tí mi ò fún un, torí ọkàn mi ń yọ̀ nítorí gbogbo iṣẹ́ àṣekára mi, èyí sì ni èrè mi nínú gbogbo iṣẹ́ àṣekára mi.
11 Àmọ́ nígbà tí mo ronú lórí gbogbo iṣẹ́ tí ọwọ́ mi ti ṣe àti gbogbo iṣẹ́ àṣekára tí mo ti sapá láti ṣe yọrí, mo rí i pé asán ni gbogbo rẹ̀, ìmúlẹ̀mófo; kò sí ohun gidi kan lábẹ́ ọ̀run.
12 Mo wá fiyè sí ọgbọ́n àti ìwà wèrè àti ìwà ẹ̀gọ̀. (Kí ni ẹni tó máa wá lẹ́yìn ọba lè ṣe? Ohun tí àwọn èèyàn ti ṣe tẹ́lẹ̀ ni.)
13 Mo rí i pé àǹfààní wà nínú ọgbọ́n ju ìwà ẹ̀gọ̀ lọ, bí àǹfààní ṣe wà nínú ìmọ́lẹ̀ ju òkùnkùn lọ.
14 Ojú ọlọ́gbọ́n wà ní orí rẹ̀; àmọ́ òmùgọ̀ ń rìn nínú òkùnkùn. Mo sì wá rí i pé ohun kan náà ló ń ṣẹlẹ̀ sí gbogbo wọn.
15 Lẹ́yìn náà, mo sọ lọ́kàn mi pé: “Ohun tó ṣẹlẹ̀ sí òmùgọ̀ ló máa ṣẹlẹ̀ sí èmi náà.” Kí wá ni èrè ọgbọ́n tí mo gbọ́n ní àgbọ́njù? Mo sì sọ lọ́kàn mi pé: “Asán ni èyí pẹ̀lú.”
16 Nítorí a kì í rántí ọlọ́gbọ́n tàbí òmùgọ̀ títí lọ. Bó pẹ́ bó yá, a ò ní rántí ẹnikẹ́ni mọ́. Báwo sì ni ọlọ́gbọ́n ṣe máa kú? Á kú pẹ̀lú àwọn òmùgọ̀.
17 Ayé wá sú mi, nítorí gbogbo ohun tí à ń ṣe lábẹ́ ọ̀run ló ń kó ìdààmú báni lójú tèmi, torí asán ni gbogbo rẹ̀, ìmúlẹ̀mófo.
18 Mo wá kórìíra gbogbo iṣẹ́ àṣekára tí mo ti ṣe lábẹ́ ọ̀run, torí mo gbọ́dọ̀ fi í sílẹ̀ fún ẹni tó ń bọ̀ lẹ́yìn mi.
19 Ta ló sì mọ̀ bóyá ó máa jẹ́ ọlọ́gbọ́n tàbí òmùgọ̀? Síbẹ̀, òun ni yóò máa darí gbogbo ohun tí mo ti fi akitiyan àti ọgbọ́n kó jọ lábẹ́ ọ̀run. Asán ni èyí pẹ̀lú.
20 Torí náà, ìrẹ̀wẹ̀sì ọkàn bẹ̀rẹ̀ sí í bá mi nítorí gbogbo iṣẹ́ àṣekára tí mo fi gbogbo agbára mi ṣe lábẹ́ ọ̀run.
21 Nítorí èèyàn lè fi ọgbọ́n àti ìmọ̀ àti òye ṣiṣẹ́ ní àṣekára, àmọ́ ó gbọ́dọ̀ fi èrè rẹ̀ sílẹ̀ fún ẹni tí kò ṣiṣẹ́ fún un. Asán ni èyí pẹ̀lú àti àdánù ńlá.
22 Kí tiẹ̀ ni èrè tí èèyàn rí jẹ nínú gbogbo iṣẹ́ àṣekára rẹ̀ àti gbogbo bó ṣe ń wù ú láti ṣiṣẹ́ kára lábẹ́ ọ̀run?
23 Torí ní gbogbo ọjọ́ ayé rẹ̀, iṣẹ́ rẹ̀ ń mú ìrora àti ìjákulẹ̀ bá a, kódà kì í rí oorun sùn lóru. Asán ni èyí pẹ̀lú.
24 Kò sóhun tó dáa fún èèyàn ju pé kó jẹ, kó mu, kó sì gbádùn iṣẹ́ àṣekára rẹ̀. Èyí pẹ̀lú ni mo ti rí pé ó wá láti ọwọ́ Ọlọ́run tòótọ́,
25 àbí ta ló ń jẹ, tó sì ń mu ohun tó dáa ju tèmi lọ?
26 Ọlọ́run ń fún ẹni tó bá ń ṣe ìfẹ́ rẹ̀ ní ọgbọ́n àti ìmọ̀ àti ìdùnnú, àmọ́ ó ń fún àwọn ẹlẹ́ṣẹ̀ ní iṣẹ́ kíkó jọ àti ṣíṣà jọ kí wọ́n lè fún ẹni tó ń ṣe ìfẹ́ Ọlọ́run tòótọ́. Asán ni èyí pẹ̀lú, ìmúlẹ̀mófo sì ni.
3 Ohun gbogbo ni àkókò wà fún, Àkókò wà fún gbogbo iṣẹ́ lábẹ́ ọ̀run:
2 Ìgbà bíbímọ àti ìgbà kíkú; Ìgbà gbígbìn àti ìgbà fífa ohun tí a gbìn tu;
3 Ìgbà pípa àti ìgbà wíwòsàn; Ìgbà wíwólulẹ̀ àti ìgbà kíkọ́;
4 Ìgbà sísunkún àti ìgbà rírẹ́rìn-ín; Ìgbà pípohùnréré ẹkún àti ìgbà jíjó;
5 Ìgbà jíju òkúta sọ nù àti ìgbà kíkó òkúta jọ; Ìgbà gbígbánimọ́ra àti ìgbà téèyàn ò ní gbáni mọ́ra;
6 Ìgbà wíwá àti ìgbà gbígbà pé ó ti sọ nù; Ìgbà fífi pa mọ́ àti ìgbà jíjù sọ nù;
7 Ìgbà fífàya àti ìgbà ríránpọ̀; Ìgbà dídákẹ́ àti ìgbà sísọ̀rọ̀;
8 Ìgbà nínífẹ̀ẹ́ àti ìgbà kíkórìíra; Ìgbà ogun àti ìgbà àlàáfíà.
9 Kí ni èrè tí òṣìṣẹ́ rí jẹ látinú gbogbo ìsapá rẹ̀?
10 Mo ti rí iṣẹ́ tí Ọlọ́run gbé fún ọmọ aráyé láti mú kí ọwọ́ wọn dí.
11 Ó ti ṣe ohun gbogbo rèǹtèrente ní ìgbà tirẹ̀. Kódà ó ti fi ayérayé sí wọn lọ́kàn; síbẹ̀ aráyé ò lè rídìí iṣẹ́ tí Ọlọ́run tòótọ́ ti ṣe láé láti ìbẹ̀rẹ̀ dé òpin.
12 Mo ti wá rí i pé kò sí ohun tó dáa fún wọn ju pé kí wọ́n máa yọ̀ kí wọ́n sì máa ṣe rere nígbà ayé wọn,
13 àti pé kí kálukú máa jẹ, kó máa mu, kó sì jẹ ìgbádùn gbogbo iṣẹ́ àṣekára rẹ̀. Ẹ̀bùn Ọlọ́run ni.
14 Mo ti wá mọ̀ pé gbogbo ohun tí Ọlọ́run tòótọ́ ṣe máa wà títí láé. Kò sí nǹkan kan tí a máa fi kún un, kò sì sí nǹkan kan tí a máa yọ kúrò nínú rẹ̀. Ọlọ́run tòótọ́ ti ṣe é bẹ́ẹ̀ kí àwọn èèyàn lè máa bẹ̀rù rẹ̀.
15 Ohun tó bá ṣẹlẹ̀ ti ṣẹlẹ̀ rí, ohun tó sì ń bọ̀ ti wà tẹ́lẹ̀; àmọ́ Ọlọ́run tòótọ́ ń wá ohun tí a ti lépa.
16 Mo tún ti rí i lábẹ́ ọ̀run pé: Ìwà burúkú ti rọ́pò ìdájọ́ òdodo, ìwà burúkú sì ti rọ́pò òdodo.
17 Torí náà, mo sọ lọ́kàn mi pé: “Ọlọ́run tòótọ́ yóò ṣe ìdájọ́ olódodo àti ẹni burúkú, nítorí àkókò wà fún gbogbo iṣẹ́ àti gbogbo akitiyan.”
18 Mo tún sọ nípa àwọn ọmọ aráyé lọ́kàn mi pé Ọlọ́run tòótọ́ máa dán wọn wò, á sì jẹ́ kí wọ́n rí i pé bí ẹranko ni wọ́n rí,
19 nítorí pé ohun kan wà tó ń ṣẹlẹ̀ sí èèyàn, ohun kan sì wà tó ń ṣẹlẹ̀ sí ẹranko; ohun kan náà ló ń ṣẹlẹ̀ sí gbogbo wọn. Bí ọ̀kan ṣe ń kú, bẹ́ẹ̀ ni èkejì ń kú; ẹ̀mí kan náà ni gbogbo wọn ní. Torí náà, èèyàn kò lọ́lá ju ẹranko lọ, nítorí pé asán ni ohun gbogbo.
20 Ibì kan náà ni gbogbo wọn ń lọ. Inú erùpẹ̀ ni gbogbo wọn ti wá, inú erùpẹ̀ sì ni gbogbo wọn ń pa dà sí.
21 Ta ló mọ̀ bóyá ẹ̀mí èèyàn ń lọ sí òkè tàbí ẹ̀mí ẹranko ń lọ sí ilẹ̀?
22 Mo sì rí i pé kò sí ohun tó dáa fún èèyàn ju pé kó gbádùn iṣẹ́ rẹ̀, nítorí ìyẹn ni èrè rẹ̀; torí ta ló lè mú kó rí ohun tó máa ṣẹlẹ̀ lẹ́yìn tó bá ti lọ?
4 Mo tún fiyè sí gbogbo ìwà ìnilára tó ń lọ lábẹ́ ọ̀run. Mo rí omijé àwọn tí wọ́n ń ni lára, kò sí ẹni tó máa tù wọ́n nínú. Agbára wà lọ́wọ́ àwọn tó ń ni wọ́n lára, kò sì sí ẹni tó máa tù wọ́n nínú.
2 Mo bá àwọn tó ti kú yọ̀ dípò àwọn tó ṣì wà láàyè.
3 Ẹni tó sàn ju àwọn méjèèjì lọ ni ẹni tí wọn ò tíì bí, tí kò tíì rí ohun tó ń kó ìdààmú báni tí à ń ṣe lábẹ́ ọ̀run.
4 Mo ti rí bí ìdíje ṣe ń mú kí àwọn èèyàn máa sapá, kí wọ́n sì máa fòye ṣiṣẹ́; asán ni èyí pẹ̀lú, ìmúlẹ̀mófo.
5 Òmùgọ̀ ká ọwọ́ gbera, bẹ́ẹ̀ ló ń rù sí i.
6 Ẹ̀kúnwọ́ kan ìsinmi sàn ju ẹ̀kúnwọ́ méjì iṣẹ́ àṣekára àti lílé ohun tó jẹ́ ìmúlẹ̀mófo.
7 Mo fiyè sí àpẹẹrẹ ohun míì tó jẹ́ asán lábẹ́ ọ̀run:
8 Ọkùnrin kan wà tó dá wà, kò ní ẹnì kejì; kò ní ọmọ, bẹ́ẹ̀ ni kò ní ará, àmọ́ iṣẹ́ àṣekára tó ń ṣe kò lópin. Ojú rẹ̀ kò kúrò nínú kíkó ọrọ̀ jọ. Àmọ́, ǹjẹ́ ó tiẹ̀ bi ara rẹ̀ pé, ‘Ta ni mò ń tìtorí rẹ̀ ṣiṣẹ́ kára tí mo sì ń fi àwọn ohun rere du ara mi’? Asán ni èyí pẹ̀lú, ó sì jẹ́ iṣẹ́ tó ń tánni lókun.
9 Ẹni méjì sàn ju ẹnì kan lọ, nítorí pé wọ́n ní èrè fún iṣẹ́ àṣekára wọn.
10 Torí tí ọ̀kan nínú wọn bá ṣubú, èkejì lè gbé e dìde. Àmọ́ kí ló máa ṣẹlẹ̀ sí ẹni tó ṣubú tí kò sí ẹni tó máa gbé e dìde?
11 Bákan náà, tí àwọn méjì bá dùbúlẹ̀ pa pọ̀, ara wọn á móoru, àmọ́ báwo ni ẹnì kan ṣoṣo ṣe lè móoru?
12 Ẹnì kan lè borí ẹni tó dá wà, àmọ́ àwọn méjì tó wà pa pọ̀ lè kojú rẹ̀. Okùn onífọ́nrán mẹ́ta kò ṣeé tètè fà já.
13 Ọmọdé tó jẹ́ aláìní àmọ́ tó jẹ́ ọlọ́gbọ́n sàn ju àgbàlagbà ọba tó jẹ́ òmùgọ̀, tí làákàyè rẹ̀ kò tó láti gba ìkìlọ̀ mọ́.
14 Nítorí inú ẹ̀wọ̀n ló ti jáde lọ di ọba, bó tiẹ̀ jẹ́ pé ìgbà tí ẹni yẹn ń ṣàkóso lọ́wọ́ ni wọ́n bí i ní aláìní.
15 Mo kíyè sí gbogbo àwọn alààyè tó ń rìn káàkiri lábẹ́ ọ̀run, mo tún kíyè sí bí nǹkan ṣe rí fún ọmọ tó wá gba ipò ọba náà.
16 Bó tilẹ̀ jẹ́ pé àwọn èèyàn tó ń tì í lẹ́yìn kò lóǹkà, inú àwọn tó ń bọ̀ lẹ́yìn kò ní dùn sí i. Asán ni èyí pẹ̀lú, ìmúlẹ̀mófo.
5 Ṣọ́ ẹsẹ̀ rẹ nígbàkigbà tí o bá lọ sí ilé Ọlọ́run tòótọ́; ó sàn kéèyàn wá fetí sílẹ̀ ju kó mú ẹbọ wá bí àwọn òmùgọ̀ ti ń ṣe, nítorí wọn ò mọ̀ pé ohun tí wọ́n ń ṣe kò dáa.
2 Má ṣe yánu sọ̀rọ̀ tàbí kí ọkàn rẹ sọ̀rọ̀ láìronú níwájú Ọlọ́run tòótọ́, nítorí Ọlọ́run tòótọ́ wà ní ọ̀run àmọ́ ìwọ wà ní ayé. Ìdí nìyẹn tó fi yẹ kí ọ̀rọ̀ rẹ mọ níwọ̀n.
3 Nítorí ọ̀pọ̀ iṣẹ́ máa ń mú kí èèyàn lá àlá, àpọ̀jù ọ̀rọ̀ sì máa ń mú kí àwọn òmùgọ̀ máa wí ìrégbè.
4 Nígbàkigbà tí o bá jẹ́ ẹ̀jẹ́ fún Ọlọ́run, má fi falẹ̀, san án, nítorí inú rẹ̀ kì í dùn sí àwọn òmùgọ̀. Ohun tí o jẹ́jẹ̀ẹ́, san án.
5 Ó sàn kí o má ṣe jẹ́jẹ̀ẹ́ ju pé kí o jẹ́jẹ̀ẹ́, kí o má sì san án.
6 Má ṣe jẹ́ kí ẹnu rẹ mú ọ dẹ́ṣẹ̀, má sì sọ níwájú áńgẹ́lì pé àṣìṣe ni. Kí nìdí tí wàá fi mú Ọlọ́run tòótọ́ bínú nítorí ohun tí o sọ, tí á sì pa iṣẹ́ ọwọ́ rẹ run?
7 Nítorí bí ọ̀pọ̀ iṣẹ́ ṣe ń mú kí èèyàn lá àlá, bẹ́ẹ̀ ni ọ̀rọ̀ púpọ̀ ṣe ń já sí asán. Àmọ́, Ọlọ́run tòótọ́ ni kí o bẹ̀rù.
8 Tí o bá rí i tí wọ́n ń ni àwọn aláìní lára tàbí tí wọ́n ń tẹ ìdájọ́ òdodo àti òtítọ́ lójú ní agbègbè rẹ, má ṣe jẹ́ kó yà ọ́ lẹ́nu. Torí ẹnì kan wà tó ń ṣọ́ ẹni tó wà nípò gíga, ẹni yẹn sì ga jù ú lọ, síbẹ̀ àwọn míì tún wà tó ga jù wọ́n lọ.
9 Bákan náà, wọ́n pín èrè ilẹ̀ náà láàárín ara wọn; kódà inú oko ni oúnjẹ ọba ti ń wá.
10 Fàdákà kì í tó ẹni tó bá nífẹ̀ẹ́ fàdákà, bẹ́ẹ̀ ni owó kì í tó ẹni tó bá nífẹ̀ẹ́ ọrọ̀. Asán ni èyí pẹ̀lú.
11 Nígbà tí ohun rere bá pọ̀ sí i, àwọn tó ń jẹ ẹ́ á pọ̀ sí i. Àǹfààní wo ló sì jẹ́ fún ẹni tó ní in ju pé kó máa fi ojú rẹ̀ wò ó?
12 Oorun ẹni tó ń sìn máa ń dùn, bóyá oúnjẹ díẹ̀ ló jẹ tàbí púpọ̀, àmọ́ ọ̀pọ̀ rẹpẹtẹ tí ọlọ́rọ̀ ní kì í jẹ́ kó rí oorun sùn.
13 Àdánù ńlá kan wà tí mo ti rí lábẹ́ ọ̀run: ọrọ̀ tí àwọn ọlọ́rọ̀ kó pa mọ́ fún ìpalára ara wọn.
14 Àwọn ọrọ̀ yẹn ṣègbé nítorí òwò àṣedànù, nígbà tó sì bímọ, kò ní ohun ìní kankan lọ́wọ́ mọ́.
15 Bí èèyàn ṣe jáde wá látinú ìyá rẹ̀ ní ìhòòhò, bẹ́ẹ̀ náà ni yóò ṣe lọ. Kò lè mú ohunkóhun lọ nínú gbogbo iṣẹ́ àṣekára tó ti ṣe.
16 Èyí pẹ̀lú jẹ́ àdánù ńlá: Bí ẹni náà ṣe wá gẹ́lẹ́, bẹ́ẹ̀ ló ṣe máa lọ; èrè wo ló sì wà fún ẹni tó ń ṣiṣẹ́ kára lórí asán?
17 Yàtọ̀ síyẹn, ojoojúmọ́ ló ń jẹun nínú òkùnkùn pẹ̀lú ìbànújẹ́ ńlá àti àìsàn àti ìbínú.
18 Ohun tí mo rí pé ó dára tí ó sì tọ́ ni pé: kéèyàn máa jẹ, kó máa mu, kó sì jẹ ìgbádùn gbogbo iṣẹ́ àṣekára tó fi gbogbo agbára rẹ̀ ṣe lábẹ́ ọ̀run láàárín ọjọ́ díẹ̀ tí Ọlọ́run tòótọ́ fún un, nítorí èrè rẹ̀ nìyẹn.
19 Bákan náà, nígbà tí Ọlọ́run tòótọ́ bá fún ẹnì kan ní ọrọ̀ àti ohun ìní, tó sì jẹ́ kó lè gbádùn wọn, kí ẹni náà gba èrè rẹ̀ kó sì máa yọ̀ nínú iṣẹ́ àṣekára rẹ̀. Ẹ̀bùn Ọlọ́run ni èyí.
20 Torí bóyá ló fi máa mọ̀ pé ọjọ́ ayé òun ń lọ, nítorí Ọlọ́run tòótọ́ ti mú kí ayọ̀ gbà á lọ́kàn.
6 Àdánù míì wà tí mo ti rí lábẹ́ ọ̀run, ó sì máa ń ṣẹlẹ̀ láàárín àwọn èèyàn:
2 Ọlọ́run tòótọ́ fún ọkùnrin kan ní ọrọ̀ àti ohun ìní àti ògo, tí kò fi ṣaláìní ohunkóhun tí ọkàn rẹ̀ fẹ́; síbẹ̀ Ọlọ́run tòótọ́ kò jẹ́ kó gbádùn àwọn ohun náà, àmọ́ ó jẹ́ kí àlejò gbádùn wọn. Asán ni èyí àti ìpọ́njú tó lágbára.
3 Tí ọkùnrin kan bá bímọ ní ọgọ́rùn-ún ìgbà, tó lo ọ̀pọ̀ ọdún láyé, tó sì darúgbó, síbẹ̀ tí kò gbádùn àwọn ohun rere tó ní kó tó wọnú sàréè, ohun tí màá sọ ni pé ọmọ tí wọ́n bí ní òkú sàn jù ú lọ.
4 Torí pé ẹni yìí wá lásán, ó sì lọ nínú òkùnkùn, òkùnkùn bo orúkọ rẹ̀ mọ́lẹ̀.
5 Bó tilẹ̀ jẹ́ pé kò rí oòrùn, kò sì mọ nǹkan kan, ó ṣì sàn ju ẹni ìṣáájú lọ.
6 Kí làǹfààní kéèyàn gbé ẹgbẹ̀rún ọdún láyé ní ìlọ́po méjì, àmọ́ kó má gbádùn nǹkan kan? Torí pé ibì kan náà ni gbogbo èèyàn ń lọ.
7 Gbogbo iṣẹ́ àṣekára téèyàn ń ṣe, torí kó lè rí nǹkan fi sẹ́nu ni; síbẹ̀ kì í yó.
8 Nítorí àǹfààní wo ni ọlọ́gbọ́n ní lórí òmùgọ̀? Tàbí àǹfààní kí ló jẹ́ fún aláìní pé ó mọ bí èèyàn ṣe ń tọ́jú ara rẹ̀?
9 Ó sàn kéèyàn máa gbádùn ohun tí ojú rẹ̀ rí ju kó máa dààmú lórí ohun tí ọkàn rẹ̀ fẹ́. Asán ni èyí pẹ̀lú, ìmúlẹ̀mófo.
10 Ohunkóhun tó bá wà, ó ti ní orúkọ tẹ́lẹ̀, a ti mọ ohun tí èèyàn jẹ́; kò sì lè bá ẹni tó lágbára jù ú lọ jiyàn.
11 Bí ọ̀rọ̀ bá ṣe pọ̀ náà ni asán á ṣe pọ̀, àǹfààní wo sì ni èèyàn máa rí nínú wọn?
12 Ta ló mọ ohun tó dára jù lọ fún èèyàn láti fi ayé rẹ̀ ṣe láàárín ọjọ́ díẹ̀ tó máa fi gbé ìgbé ayé asán, èyí tó máa kọjá lọ bí òjìji? Àbí ta ló lè sọ ohun tó máa ṣẹlẹ̀ lábẹ́ ọ̀run fún èèyàn lẹ́yìn tó bá ti lọ?
7 Orúkọ rere sàn ju òróró dáradára, ọjọ́ ikú sì sàn ju ọjọ́ tí a bíni lọ.
2 Ó sàn láti lọ sí ilé ọ̀fọ̀ ju láti lọ sí ilé àsè, torí pé ìyẹn ni òpin gbogbo èèyàn, ó sì yẹ kí àwọn alààyè fi sọ́kàn.
3 Ìbànújẹ́ sàn ju ẹ̀rín lọ, torí ojú tó fà ro ń mú kí ọkàn túbọ̀ ṣiṣẹ́ dáadáa.
4 Ọkàn ọlọ́gbọ́n wà ní ilé ọ̀fọ̀, àmọ́ ilé ìdùnnú ni ọkàn òmùgọ̀ wà.
5 Ó sàn kéèyàn fetí sí ìbáwí ọlọ́gbọ́n ju kéèyàn máa gbọ́ orin àwọn òmùgọ̀.
6 Torí pé bí ẹ̀gún tó ń jó lábẹ́ ìkòkò ṣe máa ń ta pàrà, bẹ́ẹ̀ ni ẹ̀rín òmùgọ̀ rí; asán sì ni èyí pẹ̀lú.
7 Ìnilára lè mú kí ọlọ́gbọ́n ṣe bíi wèrè, àbẹ̀tẹ́lẹ̀ sì ń sọ ọkàn dìdàkudà.
8 Òpin nǹkan sàn ju ìbẹ̀rẹ̀ rẹ̀ lọ. Ó sàn kéèyàn ní sùúrù ju pé kéèyàn ní ẹ̀mí ìgbéraga.
9 Má ṣe máa yára bínú, torí pé àyà àwọn òmùgọ̀ ni ìbínú ń gbé.
10 Má sọ pé, “Kí nìdí tí àwọn ọjọ́ àtijọ́ fi sàn ju ti ìgbà yìí lọ?” torí pé kì í ṣe ọgbọ́n ló mú kí o béèrè bẹ́ẹ̀.
11 Ọgbọ́n pẹ̀lú ogún jẹ́ ohun tó dáa, ó sì jẹ́ àǹfààní fún àwọn tó ń rí ìmọ́lẹ̀ ọjọ́.
12 Nítorí ọgbọ́n jẹ́ ààbò bí owó ṣe jẹ́ ààbò, àmọ́ àǹfààní ìmọ̀ ni pé: Ọgbọ́n máa ń dá ẹ̀mí àwọn tó ní in sí.
13 Kíyè sí iṣẹ́ Ọlọ́run tòótọ́, ta ló lè mú kí ohun tó ṣe ní wíwọ́ tọ́?
14 Ní ọjọ́ tí nǹkan bá dáa, jẹ́ kó hàn lójú rẹ, àmọ́ ní ọjọ́ àjálù, fiyè sí i pé Ọlọ́run ti ṣe àkọ́kọ́ àti èkejì, kí aráyé má bàa lè sọ ní pàtó ohun tó máa ṣẹlẹ̀ sí wọn lọ́jọ́ iwájú.
15 Ohun gbogbo ni mo ti rí ní gbogbo ìgbé ayé asán mi, látorí olódodo tó ṣègbé nínú òdodo rẹ̀, dórí ẹni burúkú tó pẹ́ láyé bó tilẹ̀ jẹ́ pé ìwà burúkú ló ń hù.
16 Má ṣe òdodo àṣelékè, bẹ́ẹ̀ ni kí o má ṣe gbọ́n ní àgbọ́njù. Àbí o fẹ́ pa ara rẹ ni?
17 Má sọ ìwà burúkú dàṣà, má sì ya òmùgọ̀. Ṣé ó yẹ kí o kú láìtọ́jọ́ ni?
18 Ó sàn kéèyàn gba ìkìlọ̀ àkọ́kọ́, kó má sì jẹ́ kí èkejì bọ́ mọ́ òun lọ́wọ́; nítorí ẹni tó bá bẹ̀rù Ọlọ́run yóò pa méjèèjì mọ́.
19 Ọgbọ́n máa ń mú kí ọlọ́gbọ́n lágbára ju akíkanjú ọkùnrin mẹ́wàá tó ń ṣọ́ ìlú.
20 Nítorí kò sí olódodo kankan láyé tó ń ṣe rere nígbà gbogbo tí kì í dẹ́ṣẹ̀.
21 Bákan náà, má ṣe máa fọkàn sí gbogbo ọ̀rọ̀ tí àwọn èèyàn bá sọ; àìjẹ́ bẹ́ẹ̀, o lè gbọ́ tí ìránṣẹ́ rẹ ń bú ọ;
22 torí o mọ̀ lọ́kàn rẹ dáadáa pé ọ̀pọ̀ ìgbà ni ìwọ fúnra rẹ ti bú àwọn míì.
23 Gbogbo èyí ni mo ti fi ọgbọ́n dán wò, mo sì sọ pé: “Màá di ọlọ́gbọ́n.” Àmọ́, ó kọjá agbára mi.
24 Ohun tó ti wà, ọwọ́ ò lè tó o, ó sì jinlẹ̀ gidigidi. Ta ló lè lóye rẹ̀?
25 Mo darí ọkàn mi kí n lè mọ̀, kí n lè wádìí, kí n sì lè wá ọgbọ́n àti ohun tó ń fa àwọn nǹkan tó ń ṣẹlẹ̀, mo sì darí rẹ̀ kí n lè lóye aburú tó wà nínú ìwà ẹ̀gọ̀ àti àìlọ́gbọ́n tó wà nínú ìwà wèrè.
26 Mo wá rí i pé: Ohun tó korò ju ikú lọ ni obìnrin tó dà bí àwọ̀n ọlọ́dẹ, tí ọkàn rẹ̀ dà bí àwọ̀n ńlá, tí ọwọ́ rẹ̀ sì dà bíi ṣẹkẹ́ṣẹkẹ̀. Ẹni tó bá ń ṣe ìfẹ́ Ọlọ́run tòótọ́ á bọ́ lọ́wọ́ rẹ̀, àmọ́ ẹlẹ́ṣẹ̀ á kó sọ́wọ́ rẹ̀.
27 Akónijọ sọ pé, “Wò ó! èyí ni mo ti rí. Mo gbé àwọn nǹkan yẹ̀ wò lẹ́yọ kọ̀ọ̀kan kí n lè mọ ibi tí màá parí èrò sí,
28 àmọ́ mi ò tíì rí ohun tí mò ń fi ìgbà gbogbo wá. Mo rí ọkùnrin kan nínú ẹgbẹ̀rún, àmọ́ mi ò tíì rí obìnrin kan nínú wọn.
29 Èyí nìkan ṣoṣo ni mo ti rí pé: Ọlọ́run tòótọ́ dá aráyé ní adúróṣinṣin, àmọ́ wọ́n ti wá ọ̀pọ̀ ètekéte.”
8 Ta ló dà bí ọlọ́gbọ́n? Ta ló mọ ojútùú ìṣòro? Ọgbọ́n tí èèyàn ní máa ń mú kí ojú rẹ̀ dán, ó sì máa ń mú kí ojú rẹ̀ tó le rọ̀.
2 Mo ní: “Pa àṣẹ ọba mọ́ nítorí o ti búra níwájú Ọlọ́run.
3 Má ṣe yára kúrò níwájú rẹ̀. Má ṣe lọ́wọ́ sí ohunkóhun tó burú; torí ohun tó bá wù ú ló lè ṣe,
4 nítorí ohun tí ọba bá sọ ni abẹ gé; ta ló sì lè bi í pé, ‘Kí lò ń ṣe?’”
5 Ẹni tó ń pa àṣẹ mọ́ kò ní rí ibi, ọkàn ọlọ́gbọ́n á sì mọ àkókò àti ọ̀nà tó yẹ láti gbà ṣe nǹkan.
6 Gbogbo ọ̀ràn ló ní àkókò àti ọ̀nà tó yẹ kéèyàn gbà ṣe é, torí wàhálà aráyé pọ̀ gan-an.
7 Nítorí kò sẹ́ni tó mọ ohun tó máa ṣẹlẹ̀, ta ló lè sọ bó ṣe máa ṣẹlẹ̀ fún un?
8 Bí kò ṣe sí èèyàn tó lágbára lórí ẹ̀mí tàbí tó lè dá ẹ̀mí dúró, bẹ́ẹ̀ ni kò sẹ́ni tó lágbára lórí ọjọ́ ikú. Bí ẹnikẹ́ni kò ṣe lè dá ara rẹ̀ sílẹ̀ lójú ogun, bẹ́ẹ̀ ni ìwà burúkú kò ní jẹ́ kí àwọn tó ń hù ú yè bọ́.
9 Gbogbo èyí ni mo ti rí, mo sì fọkàn sí gbogbo iṣẹ́ tí a ti ṣe lábẹ́ ọ̀run, ní àkókò tí èèyàn ti jọba lórí èèyàn sí ìpalára rẹ̀.
10 Mo tún rí i tí wọ́n ń sìnkú àwọn ẹni burúkú, àwọn tó máa ń wọlé, tí wọ́n sì ń jáde ní ibi mímọ́, àmọ́ kò pẹ́ tí wọ́n fi gbàgbé wọn ní ìlú tí wọ́n ti hu irú ìwà yìí. Asán ni èyí pẹ̀lú.
11 Nítorí pé a kò tètè mú ìdájọ́ ṣẹ lórí ìwà burúkú, ọkàn àwọn èèyàn le gbagidi láti ṣe búburú.
12 Bó tilẹ̀ jẹ́ pé ẹlẹ́ṣẹ̀ lè ṣe búburú ní ọgọ́rùn-ún ìgbà, kó sì pẹ́ láyé, síbẹ̀ mo mọ̀ pé ó máa dára fún àwọn tó bẹ̀rù Ọlọ́run tòótọ́, nítorí wọ́n bẹ̀rù rẹ̀.
13 Àmọ́ kò ní dára fún ẹni burúkú, bẹ́ẹ̀ ni kò lè mú kí àwọn ọjọ́ rẹ̀ tó dà bí òjìji gùn, nítorí kò bẹ̀rù Ọlọ́run.
14 Ohun kan wà tó jẹ́ asán tó ń ṣẹlẹ̀ láyé: Àwọn olódodo wà tí aráyé ń hùwà sí bíi pé wọ́n ti ṣe ibi, àwọn ẹni burúkú sì wà tí aráyé ń hùwà sí bíi pé wọ́n ti ṣe rere. Mo sọ pé asán ni èyí pẹ̀lú.
15 Nítorí náà, ìmọ̀ràn mi ni pé kéèyàn máa yọ̀, torí kò sí ohun tó dára fún èèyàn lábẹ́ ọ̀run ju pé kó jẹ, kó mu, kó sì máa yọ̀; kí inú rẹ̀ máa dùn bó ṣe ń ṣiṣẹ́ àṣekára ní gbogbo ọjọ́ ayé rẹ̀, tí Ọlọ́run tòótọ́ fún un lábẹ́ ọ̀run.
16 Mo fi ọkàn mi sí mímọ ọgbọ́n àti sí rírí gbogbo ohun tó ń lọ nínú ayé, kódà mi ò fojú ba oorun ní ọ̀sán tàbí ní òru.
17 Mo wá wo gbogbo iṣẹ́ Ọlọ́run tòótọ́, mo sì rí i pé aráyé kò lè lóye ohun tó ń lọ lábẹ́ ọ̀run. Bó ti wù kí aráyé sapá tó, kò lè yé wọn. Kódà, tí wọ́n bá sọ pé ọgbọ́n àwọn gbé e láti mọ̀ ọ́n, wọn ò lè lóye rẹ̀ ní ti gidi.
9 Nítorí náà, mo fọkàn sí gbogbo èyí, mo sì gbà pé ọwọ́ Ọlọ́run tòótọ́ ni àwọn olódodo àti àwọn ọlọ́gbọ́n wà pẹ̀lú iṣẹ́ wọn. Àwọn èèyàn kò mọ ìfẹ́ àti ìkórìíra tó ti wà ṣáájú wọn.
2 Ohun kan náà ló ń gbẹ̀yìn gbogbo wọn, àti olódodo àti ẹni burúkú, ẹni rere pẹ̀lú ẹni tó mọ́ àti ẹni tí ò mọ́, àwọn tó ń rúbọ àti àwọn tí kì í rúbọ. Ìkan náà ni ẹni rere àti ẹlẹ́ṣẹ̀; bákan náà ni ẹni tó búra rí pẹ̀lú ẹni tó ń bẹ̀rù láti búra.
3 Ohun kan ń ṣẹlẹ̀ lábẹ́ ọ̀run tó ń kó ìdààmú báni: Nítorí ohun kan náà ló ń ṣẹlẹ̀ sí gbogbo wọn, aburú ló kún ọkàn àwọn ọmọ èèyàn; ìwà wèrè wà lọ́kàn wọn ní ọjọ́ ayé wọn, lẹ́yìn náà wọ́n á kú!
4 Ìrètí wà fún ẹni tó bá ṣì wà láàyè, nítorí ààyè ajá sàn ju òkú kìnnìún lọ.
5 Nítorí àwọn alààyè mọ̀ pé àwọn máa kú, àmọ́ àwọn òkú kò mọ nǹkan kan rárá, wọn kò sì ní èrè kankan mọ́, nítorí pé wọ́n ti di ẹni ìgbàgbé.
6 Bákan náà, ìfẹ́ wọn àti ìkórìíra wọn pẹ̀lú owú wọn ti ṣègbé, wọn kò sì ní ìpín kankan mọ́ nínú ohun tí à ń ṣe lábẹ́ ọ̀run.
7 Máa lọ, máa fi ayọ̀ jẹ oúnjẹ rẹ, kí o sì máa fi ìdùnnú mu wáìnì rẹ, nítorí inú Ọlọ́run tòótọ́ ti dùn sí àwọn iṣẹ́ rẹ.
8 Kí aṣọ rẹ máa funfun ní gbogbo ìgbà, kí o sì máa fi òróró pa orí rẹ.
9 Máa gbádùn ayé rẹ pẹ̀lú aya rẹ ọ̀wọ́n ní gbogbo ọjọ́ ayé asán rẹ, tí Ó fún ọ lábẹ́ ọ̀run, ní gbogbo ọjọ́ ayé asán rẹ, torí ìyẹn ni ìpín rẹ nígbèésí ayé àti nínú iṣẹ́ àṣekára rẹ, èyí tí ò ń fi gbogbo agbára rẹ ṣe lábẹ́ ọ̀run.
10 Ohunkóhun tí ọwọ́ rẹ bá rí láti ṣe, fi gbogbo agbára rẹ ṣe é, nítorí pé kò sí iṣẹ́ tàbí èrò tàbí ìmọ̀ tàbí ọgbọ́n nínú Isà Òkú, ibi tí ìwọ ń lọ.
11 Mo tún ti rí nǹkan míì lábẹ́ ọ̀run, pé ìgbà gbogbo kọ́ ni ẹni tí ẹsẹ̀ rẹ̀ yá máa ń mókè nínú eré ìje, bẹ́ẹ̀ ni kì í ṣe gbogbo ìgbà ni àwọn alágbára máa ń borí lójú ogun, bẹ́ẹ̀ ni àwọn ọlọ́gbọ́n kì í fìgbà gbogbo rí oúnjẹ jẹ, ìgbà gbogbo kọ́ sì ni àwọn olórí pípé máa ń ní ọrọ̀, bákan náà àwọn tó ní ìmọ̀ kì í fìgbà gbogbo ṣe àṣeyọrí, nítorí ìgbà àti èèṣì ń ṣẹlẹ̀ sí gbogbo wọn.
12 Èèyàn kò mọ ìgbà tirẹ̀. Bí ẹja ṣe ń kó sínú àwọ̀n ikú, tí àwọn ẹyẹ sì ń kó sínú pańpẹ́, bẹ́ẹ̀ ni àwọn ọmọ èèyàn ṣe ń kó sínú ìdẹkùn ní àkókò àjálù, nígbà tó bá dé bá wọn lójijì.
13 Mo tún kíyè sí nǹkan kan nípa ọgbọ́n lábẹ́ ọ̀run, ó sì wú mi lórí:
14 Ìlú kékeré kan wà tí èèyàn ò fi bẹ́ẹ̀ pọ̀ sí; ọba alágbára kan wá gbéjà kò ó, ó yí i ká, ó sì ṣe àwọn nǹkan ńlá tí á fi gbógun ti ìlú náà.
15 Ọkùnrin kan wà níbẹ̀ tó jẹ́ aláìní àmọ́ tó ní ọgbọ́n, ó sì fi ọgbọ́n rẹ̀ gba ìlú náà sílẹ̀. Àmọ́ kò sẹ́ni tó rántí ọkùnrin aláìní náà.
16 Mo wá sọ fún ara mi pé: ‘Ọgbọ́n sàn ju agbára lọ; síbẹ̀ àwọn èèyàn kì í ka ọgbọ́n aláìní sí, wọn kì í sì í ṣe ohun tó bá sọ.’
17 Ó sàn kéèyàn tẹ̀ lé ọ̀rọ̀ jẹ́ẹ́jẹ́ẹ́ tí ọlọ́gbọ́n sọ ju kéèyàn máa fetí sí ariwo ẹni tó ń ṣàkóso láàárín àwọn òmùgọ̀.
18 Ọgbọ́n sàn ju àwọn ohun ìjà ogun lọ, àmọ́ ẹlẹ́ṣẹ̀ kan ṣoṣo lè ba ọ̀pọ̀ ohun rere jẹ́.
10 Bí òkú eṣinṣin ṣe ń ba òróró ẹni tó ń ṣe lọ́fínńdà jẹ́, tí á sì máa rùn, bẹ́ẹ̀ ni ìwà òmùgọ̀ díẹ̀ ṣe ń ba ọgbọ́n àti ògo jẹ́.
2 Ọkàn ọlọ́gbọ́n ń darí rẹ̀ sí ọ̀nà tí ó tọ́, àmọ́ ọkàn òmùgọ̀ máa ń darí rẹ̀ sí ọ̀nà tí kò tọ́.
3 Ibikíbi tí òmùgọ̀ bá rìn sí, kò ní lo làákàyè, ó sì máa jẹ́ kí gbogbo èèyàn mọ̀ pé òmùgọ̀ ni òun.
4 Tí inú alákòóso bá ru sí ọ, má ṣe kúrò níbi tí o wà, torí pé ìwà pẹ̀lẹ́ ń pẹ̀tù sí àwọn ẹ̀ṣẹ̀ ńlá.
5 Ohun kan wà tó ń kó ìdààmú báni tí mo ti rí lábẹ́ ọ̀run, àṣìṣe tí àwọn tí agbára wà lọ́wọ́ wọn ń ṣe:
6 Àwọn òmùgọ̀ ló ń wà ní ọ̀pọ̀ ipò gíga, àmọ́ àwọn tó dáńgájíá kì í kúrò ní ipò tó rẹlẹ̀.
7 Mo ti rí àwọn ìránṣẹ́ tó ń gun ẹṣin àmọ́ tí àwọn olórí ń fẹsẹ̀ rìn bí ìránṣẹ́.
8 Ẹni tó ń gbẹ́ kòtò lè já sínú rẹ̀; ẹni tó sì ń wó ògiri olókùúta, ejò lè bù ú ṣán.
9 Ẹni tó ń gbẹ́ òkúta, òkúta náà lè ṣe é léṣe, ẹni tó sì ń la gẹdú, gẹdú náà lè ṣe é ní jàǹbá.
10 Tí irinṣẹ́ kan kò bá mú, tí ẹni tó fẹ́ lò ó kò sì pọ́n ọn, ó máa ní láti lo agbára tó pọ̀ gan-an. Àmọ́ ọgbọ́n ń mú kéèyàn ṣe àṣeyọrí.
11 Tí ejò bá buni ṣán kí wọ́n tó tù ú lójú, kí làǹfààní atujú tó gbówọ́.
12 Ọ̀rọ̀ ẹnu ọlọ́gbọ́n ń mú ire wá, àmọ́ ètè òmùgọ̀ ń fa ìparun rẹ̀.
13 Ọ̀rọ̀ tó kọ́kọ́ jáde lẹ́nu rẹ̀ jẹ́ ọ̀rọ̀ òmùgọ̀, èyí tó sì sọ gbẹ̀yìn jẹ́ ọ̀rọ̀ aṣiwèrè tó ń ṣekú pani.
14 Síbẹ̀, ńṣe ni òmùgọ̀ á máa sọ̀rọ̀ lọ. Èèyàn ò mọ ohun tó máa ṣẹlẹ̀; ta ló lè sọ ohun tó máa ṣẹlẹ̀ lẹ́yìn rẹ̀ fún un?
15 Iṣẹ́ àṣekára òmùgọ̀ ń tán an lókun, torí kò tiẹ̀ mọ bó ṣe máa rí ọ̀nà tó máa gbà lọ sínú ìlú.
16 Ẹ wo bó ṣe máa burú tó fún ilẹ̀ kan tí ọba rẹ̀ jẹ́ ọmọdékùnrin, tí àwọn ìjòyè rẹ̀ sì máa ń bẹ̀rẹ̀ àsè wọn ní àárọ̀!
17 Ẹ wo bó ṣe máa jẹ́ ohun ayọ̀ tó fún ilẹ̀ náà, tí ọba rẹ̀ bá jẹ́ ọmọ èèyàn pàtàkì, tí àwọn ìjòyè rẹ̀ sì ń jẹun ní àkókò tí ó tọ́ kí wọ́n lè lágbára, kì í ṣe kí wọ́n lè mutí yó!
18 Ìwà ọ̀lẹ tó lé kenkà ló ń mú kí igi àjà tẹ̀, ọwọ́ tó dilẹ̀ sì ló ń mú kí ilé jò.
19 Oúnjẹ wà fún ẹ̀rín, wáìnì sì ń mú kí èèyàn gbádùn ayé; àmọ́ owó la fi ń ṣe ohun gbogbo tí a nílò.
20 Kódà nínú èrò rẹ, má ṣe bú ọba, má sì bú olówó nínú yàrá rẹ; torí pé ẹyẹ kan lè gbé ọ̀rọ̀ náà tàbí kí ohun tó ní ìyẹ́ tún ọ̀rọ̀ rẹ sọ.
11 Fọ́n oúnjẹ rẹ sí ojú omi, torí pé lẹ́yìn ọjọ́ púpọ̀, wàá tún rí i.
2 Pín in fún àwọn méje tàbí mẹ́jọ pàápàá, nítorí o kò mọ àjálù tó máa dé bá ayé.
3 Tí òjò bá ṣú lójú ọ̀run, á rọ̀ sórí ilẹ̀; tí igi kan bá sì ṣubú sí gúúsù tàbí sí àríwá, ibi tí igi náà ṣubú sí, ibẹ̀ ló máa wà.
4 Ẹni tó bá ń wojú afẹ́fẹ́ kò ní fún irúgbìn; ẹni tó bá sì ń wo ṣíṣú òjò kò ní kórè.
5 Bí o ò ṣe mọ bí ẹ̀mí ṣe ń ṣiṣẹ́ nínú egungun ọmọ tó wà nínú aboyún, bẹ́ẹ̀ lo ò ṣe mọ iṣẹ́ Ọlọ́run tòótọ́, ẹni tó ń ṣe ohun gbogbo.
6 Fún irúgbìn rẹ ní àárọ̀, má sì dẹwọ́ títí di ìrọ̀lẹ́; nítorí o ò mọ èyí tó máa ṣe dáadáa, bóyá èyí tàbí ìyẹn, ó sì lè jẹ́ àwọn méjèèjì ló máa ṣe dáadáa.
7 Ìmọ́lẹ̀ dùn, ó sì dára kí ojú rí oòrùn.
8 Tí èèyàn bá lo ọ̀pọ̀ ọdún láyé, kí ó gbádùn gbogbo rẹ̀. Àmọ́, ó yẹ kó máa rántí pé àwọn ọjọ́ òkùnkùn lè pọ̀, asán sì ni gbogbo ohun tó ń bọ̀ wá ṣẹlẹ̀.
9 Máa yọ̀, ìwọ ọ̀dọ́kùnrin, nígbà tí o ṣì jẹ́ ọ̀dọ́, sì jẹ́ kí ọkàn rẹ máa yọ̀ ní ìgbà ọ̀dọ́ rẹ. Máa ṣe ohun tí ọkàn rẹ bá sọ, sì máa lọ síbi tí ojú rẹ bá darí rẹ sí; ṣùgbọ́n mọ̀ pé Ọlọ́run tòótọ́ máa dá ọ lẹ́jọ́ lórí gbogbo nǹkan wọ̀nyí.
10 Nítorí náà, mú àwọn ohun tó ń kó ìdààmú báni kúrò lọ́kàn rẹ, kí o sì gbá àwọn ohun tó ń ṣeni léṣe dà nù ní ara rẹ, torí pé asán ni ìgbà èwe àti ìgbà ọ̀dọ́.
12 Nítorí náà, rántí Ẹlẹ́dàá rẹ Atóbilọ́lá nígbà ọ̀dọ́ rẹ, kí àwọn ọjọ́ wàhálà tó dé, kí àwọn ọdún náà tó dé nígbà tí wàá sọ pé: “Wọn ò mú inú mi dùn”;
2 kí oòrùn àti ìmọ́lẹ̀ àti òṣùpá àti àwọn ìràwọ̀ tó ṣókùnkùn, tí ojú ọ̀run á sì tún ṣú lẹ́yìn tí òjò ti rọ̀;
3 ní ọjọ́ tí àwọn ẹ̀ṣọ́ ilé ń gbọ̀n pẹ̀pẹ̀, tí àwọn ọkùnrin alágbára sì tẹ̀, tí àwọn obìnrin tó ń lọ nǹkan dáwọ́ dúró nítorí pé wọn ò pọ̀ mọ́, tí àwọn ọmọge tó ń wo ìta lójú fèrèsé sì rí i pé òkùnkùn ṣú;
4 nígbà tí àwọn ilẹ̀kùn tó jáde sí ojú ọ̀nà ti wà ní títì, nígbà tí ìró ọlọ ti lọ sílẹ̀, nígbà tí èèyàn á jí nítorí ìró ẹyẹ, tí ohùn gbogbo àwọn ọmọbìnrin tó ń kọrin kò sì dún sókè mọ́.
5 Bákan náà, èèyàn á máa bẹ̀rù ibi tó ga, ẹ̀rù á sì wà lójú ọ̀nà. Igi álímọ́ńdì ń yọ ìtànná, tata ń wọ́ ara rẹ̀ lọ, àgbáyun kápérì sì bẹ́, torí pé èèyàn ń lọ sí ilé rẹ̀ ayérayé, àwọn tó ń ṣọ̀fọ̀ sì ń rìn kiri ní ojú ọ̀nà;
6 kí okùn fàdákà tó yọ, kí àwo wúrà tó fọ́ sí wẹ́wẹ́, kí ìṣà tó wà níbi ìsun omi tó fọ́, kí kẹ̀kẹ́ ìfami tó wà níbi kòtò omi tó kán.
7 Nígbà náà, erùpẹ̀ á pa dà sí ilẹ̀, bó ṣe wà tẹ́lẹ̀, ẹ̀mí á sì pa dà sọ́dọ̀ Ọlọ́run tòótọ́ tó fúnni.
8 “Asán pátápátá gbáà!” ni akónijọ wí. “Asán ni gbogbo rẹ̀.”
9 Kì í ṣe pé akónijọ di ọlọ́gbọ́n nìkan ni, ó tún máa ń kọ́ àwọn èèyàn ní ohun tó mọ̀, ó ronú jinlẹ̀, ó sì wádìí fínnífínní, kí ó lè kó ọ̀pọ̀lọpọ̀ òwe jọ.
10 Akónijọ wá bó ṣe máa rí àwọn ọ̀rọ̀ tó ń tuni lára, kó sì ṣàkọsílẹ̀ àwọn ọ̀rọ̀ tó péye tó sì jẹ́ òtítọ́.
11 Ọ̀rọ̀ àwọn ọlọ́gbọ́n dà bí ọ̀pá kẹ́sẹ́ màlúù, àkójọ ọ̀rọ̀ wọn sì dà bí ìṣó tó wọlé ṣinṣin; ọ̀dọ̀ olùṣọ́ àgùntàn kan ni wọ́n ti wá.
12 Yàtọ̀ sí àwọn nǹkan yìí, ọmọ mi, ṣọ́ra: Kò sí òpin nínú ṣíṣe ìwé púpọ̀, fífi àkókò tó pọ̀ jù kà wọ́n sì ń kó àárẹ̀ bá ara.
13 Òpin ọ̀rọ̀ náà, lẹ́yìn gbígbọ́ gbogbo rẹ̀ ni pé: Bẹ̀rù Ọlọ́run tòótọ́, kí o sì pa àwọn àṣẹ rẹ̀ mọ́, nítorí èyí ni gbogbo ojúṣe èèyàn.
14 Nítorí Ọlọ́run tòótọ́ yóò dá àwọn èèyàn lẹ́jọ́ lórí gbogbo ohun tí wọ́n ṣe, títí kan gbogbo ohun tó fara pa mọ́, bóyá ó dára tàbí ó burú.
1 Orin tó ju orin lọ, tí Sólómọ́nì kọ:
2 “Wá fẹnu kò mí lẹ́nu, Torí ìfẹ́ tí ò ń fi hàn sí mi dára ju wáìnì lọ.
3 Bí àwọn òróró rẹ ṣe ń ta sánsán ń tuni lára. Orúkọ rẹ dà bí òróró tó ń ta sánsán tí wọ́n tú jáde. Ìdí nìyẹn tí àwọn ọ̀dọ́bìnrin fi nífẹ̀ẹ́ rẹ.
4 Mú mi dání; jẹ́ ká sáré. Ọba ti mú mi wọnú àwọn yàrá rẹ̀ tó wà ní inú! Jẹ́ kí inú wa máa dùn, ká sì jọ máa yọ̀. Jẹ́ ká yin ọ̀rọ̀ ìfẹ́ tí ò ń fi hàn sí mi ju ọ̀rọ̀ wáìnì lọ. Abájọ tí wọ́n fi nífẹ̀ẹ́ rẹ.
5 Ẹ̀yin ọmọbìnrin Jerúsálẹ́mù, mo dúdú lóòótọ́, àmọ́ òrékelẹ́wà ni mí, Bí àwọn àgọ́ tí wọ́n fi Kídárì ṣe, bí àwọn aṣọ àgọ́ Sólómọ́nì.
6 Ẹ má tẹjú mọ́ mi torí pé mo dúdú, Oòrùn ló sọ mí dà bẹ́ẹ̀. Àwọn ọmọ ìyá mi bínú sí mi; Wọ́n ní kí n máa bójú tó àwọn ọgbà àjàrà, Àmọ́ mi ò bójú tó ọgbà àjàrà tèmi.
7 Ìwọ ẹni tí mo nífẹ̀ẹ́ gan-an, sọ fún mi, Ibi ìjẹko tí o ti ń da àwọn ẹran rẹ, Ibi tí ò ń mú kí wọ́n dùbúlẹ̀ sí ní ọ̀sán. Ṣé ó wá yẹ kí n dà bí obìnrin tó fi aṣọ bojú Nínú agbo ẹran àwọn ọ̀rẹ́ rẹ?”
8 “Tó ò bá mọ̀, ìwọ obìnrin tó rẹwà jù, Gba ibi tí agbo ẹran náà gbà, Kí o sì jẹ́ kí àwọn ọmọ ewúrẹ́ rẹ máa jẹko lẹ́gbẹ̀ẹ́ àgọ́ àwọn olùṣọ́ àgùntàn.”
9 “Olólùfẹ́ mi, mo fi ọ́ wé abo ẹṣin láàárín àwọn kẹ̀kẹ́ ẹṣin Fáráò.
10 Ohun ọ̀ṣọ́ mú kí ẹ̀rẹ̀kẹ́ rẹ lẹ́wà, Ìlẹ̀kẹ̀ ọrùn rẹ sì mú kí ọrùn rẹ lẹ́wà.
11 A máa fi wúrà ṣe ohun ọ̀ṣọ́ fún ọ, A ó sì fi fàdákà sí i lára.”
12 “Nígbà tí ọba jókòó sídìí tábìlì rẹ̀, Lọ́fínńdà mi ń ta sánsán.
13 Lójú mi, olólùfẹ́ mi dà bí àpò òjíá tó ń ta sánsán, Tó ń sùn mọ́jú láàárín ọmú mi.
14 Lójú mi, olólùfẹ́ mi rí bí ìdì ewé làálì, Láàárín àwọn ọgbà àjàrà Ẹ́ń-gédì.”
15 “Wò ó! O rẹwà gan-an, olólùfẹ́ mi. Wò ó! O rẹwà gan-an. Ojú rẹ rí bíi ti àdàbà.”
16 “Wò ó! O rẹwà púpọ̀, olólùfẹ́ mi, o sì wù mí gan-an. Àárín ewéko ni ibùsùn wa.
17 Igi kédárì ni àwọn òpó ilé wa, Igi júnípà ni a sì fi ró ilé wa.
2 “Mo dà bí òdòdó sáfúrónì tó wà ní pẹ̀tẹ́lẹ̀ etíkun, Bí òdòdó lílì tó wà ní àfonífojì.”
2 “Bí òdòdó lílì láàárín àwọn ẹ̀gún, Ni olólùfẹ́ mi rí láàárín àwọn ọmọbìnrin.”
3 “Bí igi ápù láàárín àwọn igi inú igbó, Ni olólùfẹ́ mi rí láàárín àwọn ọmọkùnrin. Ó wù mí tọkàntọkàn pé kí n jókòó sábẹ́ ibòji rẹ̀, Èso rẹ̀ sì ń dùn mọ́ mi lẹ́nu.
4 Ó mú mi wá sínú ilé àsè, Ó sì fi ìfẹ́ rẹ̀ bò mí.
5 Ẹ fún mi ní ìṣù àjàrà gbígbẹ kí ara lè tù mí; Ẹ fún mi ní èso ápù kí n lè lókun, Torí òjòjò ìfẹ́ ń ṣe mí.
6 Ọwọ́ òsì rẹ̀ wà lábẹ́ orí mi, Ó sì fi ọwọ́ ọ̀tún rẹ̀ gbá mi mọ́ra.
7 Mo mú kí ẹ búra, ẹ̀yin ọmọbìnrin Jerúsálẹ́mù, Kí ẹ fi àwọn egbin àti àwọn abo àgbọ̀nrín inú pápá búra: Pé kí ẹ má ṣe ta ìfẹ́ jí, ẹ má sì ru ìfẹ́ sókè nínú mi, títí á fi wá fúnra rẹ̀.
8 Mo gbọ́ ìró olólùfẹ́ mi! Wò ó! Òun ló ń bọ̀ yìí, Ó ń gun àwọn òkè ńlá, ó ń tọ pọ́n-ún pọ́n-ún lórí àwọn òkè kéékèèké.
9 Olólùfẹ́ mi dà bí egbin, bí akọ ọmọ àgbọ̀nrín. Òun nìyẹn, ó dúró sí ẹ̀yìn ògiri wa, Ó ń yọjú lójú fèrèsé, Ó ń yọjú níbi àwọn fèrèsé tó ní asẹ́ onígi.
10 Olólùfẹ́ mi bá mi sọ̀rọ̀, ó sọ fún mi pé: ‘Dìde, ìfẹ́ mi, Arẹwà mi, tẹ̀ lé mi ká lọ.
11 Wò ó! Ìgbà òtútù ti kọjá. Òjò ò rọ̀ mọ́, ó ti dáwọ́ dúró.
12 Òdòdó ti yọ ní ilẹ̀ wa, Àkókò ti tó láti rẹ́wọ́ ọ̀gbìn, A sì gbọ́ orin tí ẹyẹ oriri ń kọ ní ilẹ̀ wa.
13 Àwọn èso tó kọ́kọ́ yọ lórí igi ọ̀pọ̀tọ́ ti pọ́n; Àwọn àjàrà ti yọ òdòdó, wọ́n sì ń ta sánsán. Dìde, olólùfẹ́ mi, máa bọ̀. Arẹwà mi, tẹ̀ lé mi ká lọ.
14 Ìwọ àdàbà mi, tí o wà nínú ihò àpáta, Níbi kọ́lọ́fín òkè tó dà gẹ̀rẹ́gẹ̀rẹ́, Jẹ́ kí n rí ọ, kí n sì gbọ́ ohùn rẹ, Torí ohùn rẹ dùn, ìrísí rẹ sì dára gan-an.’”
15 “Bá wa mú àwọn kọ̀lọ̀kọ̀lọ̀, Àwọn kọ̀lọ̀kọ̀lọ̀ kéékèèké tó ń ba àwọn ọgbà àjàrà jẹ́, Torí àwọn ọgbà àjàrà wa ti yọ òdòdó.”
16 “Èmi ni mo ni olólùfẹ́ mi, òun ló sì ni mí. Ó ń tọ́jú àwọn àgùntàn láàárín àwọn òdòdó lílì.
17 Títí afẹ́fẹ́ yóò fi bẹ̀rẹ̀ sí í fẹ́, tí òjìji kò sì ní sí mọ́, Tètè pa dà, ìwọ olólùfẹ́ mi, Bí egbin tàbí akọ ọmọ àgbọ̀nrín lórí àwọn òkè tó yà wá sọ́tọ̀.
4 “Wò ó! O rẹwà gan-an, olólùfẹ́ mi. Wò ó! O rẹwà gan-an. Ojú rẹ rí bíi ti àdàbà, lábẹ́ aṣọ tí o fi bojú. Irun rẹ dà bí agbo ewúrẹ́ Tí wọ́n ń rọ́ bọ̀ láti orí àwọn òkè Gílíádì.
2 Eyín rẹ dà bí agbo àgùntàn tí wọ́n ṣẹ̀ṣẹ̀ gé irun wọn, Tí wọ́n ṣẹ̀ṣẹ̀ wẹ̀ fún, Gbogbo wọn bí ìbejì, Ọmọ ìkankan nínú wọn ò sì sọ nù.
3 Ètè rẹ rí bí òwú aláwọ̀ rírẹ̀dòdò, Ọ̀rọ̀ ẹnu rẹ sì dùn. Ẹ̀rẹ̀kẹ́ rẹ rí bí awẹ́ pómégíránétì Lábẹ́ aṣọ tí o fi bojú.
4 Ọrùn rẹ dà bí ilé gogoro Dáfídì, Tí wọ́n fi òkúta kọ́, Tí wọ́n gbé ẹgbẹ̀rún apata kọ́ sí ara rẹ̀, Gbogbo apata tó jẹ́ ti àwọn ọkùnrin alágbára.
5 Ọmú rẹ méjèèjì dà bí ọmọ àgbọ̀nrín méjì, Ó dà bí ọmọ egbin tí wọ́n jẹ́ ìbejì, Tí wọ́n ń jẹko láàárín àwọn òdòdó lílì.”
6 “Màá lọ sórí òkè òjíá, Màá gba ọ̀nà òkè tùràrí lọ, Títí afẹ́fẹ́ yóò fi bẹ̀rẹ̀ sí í fẹ́, tí òjìji kò sì ní sí mọ́.”
7 “O rẹwà látòkè délẹ̀, olólùfẹ́ mi, Kò sí àbààwọ́n kankan lára rẹ.
8 Jẹ́ ká jọ máa bọ̀ láti Lẹ́bánónì, ìyàwó mi, Jẹ́ ká jọ máa bọ̀ láti Lẹ́bánónì. Sọ̀ kalẹ̀ láti téńté òkè Ámánà, Láti téńté òkè Sénírì, téńté òkè Hámónì, Látinú ihò kìnnìún, látorí àwọn òkè tí àwọn àmọ̀tẹ́kùn ń gbé.
9 O ti gbà mí lọ́kàn, arábìnrin mi, ìyàwó mi, Bí o ṣe ṣíjú wò mí báyìí, tí mo rí ọ̀kan nínú ẹ̀gbà ọrùn rẹ, Bẹ́ẹ̀ lo gbà mí lọ́kàn.
10 Arábìnrin mi, ìyàwó mi, ìfẹ́ tí ò ń fi hàn sí mi mà dára o! Ìfẹ́ tí ò ń fi hàn sí mi dára ju wáìnì lọ, Kò sì sí lọ́fínńdà tó ń ta sánsán bíi tìrẹ!
11 Oyin inú afárá ń kán tótó ní ètè rẹ, ìyàwó mi. Oyin àti wàrà wà lábẹ́ ahọ́n rẹ, Aṣọ rẹ sì ń ta sánsán bíi ti Lẹ́bánónì.
12 Arábìnrin mi, ìyàwó mi, dà bí ọgbà tí wọ́n tì, Ọgbà tí wọ́n tì, orísun omi tí wọ́n sé pa.
13 Àwọn ẹ̀ka rẹ dà bí ọgbà pómégíránétì, Tó ní àwọn èso tó dára jù, àwọn ewé làálì pẹ̀lú ewé sípíkénádì,
14 Sípíkénádì àti òdòdó sáfúrónì, pòròpórò àti igi sínámónì, Pẹ̀lú oríṣiríṣi igi tùràrí, òjíá àti álóè Àti gbogbo lọ́fínńdà tó dára jù.
15 Orísun omi inú ọgbà ni ọ́, kànga omi tó mọ́ Àti odò tó ń ṣàn láti Lẹ́bánónì.
16 Jí, ìwọ atẹ́gùn àríwá; Wọlé wá, ìwọ atẹ́gùn gúúsù. Fẹ́ sórí ọgbà mi. Jẹ́ kí ìtasánsán rẹ̀ gbalẹ̀ kan.” “Jẹ́ kí olólùfẹ́ mi wá sínú ọgbà rẹ̀ Kó sì jẹ àwọn èso rẹ̀ tó dára jù lọ.”
5 “Mo ti wọnú ọgbà mi, Ìwọ arábìnrin mi, ìyàwó mi. Mo ti já òjíá mi àti ewéko olóòórùn dídùn mi. Mo ti jẹ afárá oyin mi àti oyin mi; Mo ti mu wáìnì mi àti wàrà mi.” “Ẹ jẹun, ẹ̀yin ọ̀rẹ́ ọ̀wọ́n! Ẹ mu ìfẹ́, kí ẹ sì yó!”
2 “Mo ti sùn lọ, àmọ́ ọkàn mi ò sùn. Mo gbọ́ ìró olólùfẹ́ mi tó ń kan ilẹ̀kùn!” “Ṣílẹ̀kùn fún mi, arábìnrin mi, olólùfẹ́ mi, Àdàbà mi, ẹni tí ẹwà rẹ̀ ò lábùlà! Torí ìrì ti sẹ̀ sí mi lórí, Ìrì òru ti mú kí irun mi tutù.”
3 “‘Mo ti bọ́ aṣọ mi. Ṣé kí n tún wọ̀ ọ́ pa dà ni? Mo ti fọ ẹsẹ̀ mi. Ṣé kí n tún jẹ́ kó dọ̀tí ni?’
4 Olólùfẹ́ mi mú ọwọ́ kúrò lára ihò ilẹ̀kùn, Ọkàn mi sì túbọ̀ fà sí i.
5 Mo dìde kí n lè ṣílẹ̀kùn fún olólùfẹ́ mi; Òjíá ń kán tótó ní ọwọ́ mi, Òjíá olómi ń kán ní àwọn ìka mi, Sára ọwọ́ ilẹ̀kùn.
6 Mo ṣílẹ̀kùn fún olólùfẹ́ mi, Àmọ́ olólùfẹ́ mi ti pa dà, ó ti lọ. Àfi bíi pé kò sí ìrètí fún mi nígbà tó lọ. Mo wá a, ṣùgbọ́n mi ò rí i. Mo pè é, àmọ́ kò dá mi lóhùn.
7 Àwọn tó ń ṣọ́ ìlú rí mi nígbà tí wọ́n ń lọ yí ká. Wọ́n lù mí, wọ́n ṣe mí léṣe. Àwọn tó ń ṣọ́ ògiri ṣí ìborùn mi kúrò lára mi.
8 Mo mú kí ẹ búra, ẹ̀yin ọmọbìnrin Jerúsálẹ́mù: Tí ẹ bá rí olólùfẹ́ mi, Kí ẹ sọ fún un pé òjòjò ìfẹ́ ń ṣe mí.”
9 “Kí ló mú kí olólùfẹ́ rẹ dára ju àwọn olólùfẹ́ míì lọ, Ìwọ tó rẹwà jù nínú àwọn obìnrin? Kí ló mú kí olólùfẹ́ rẹ dára ju àwọn olólùfẹ́ míì lọ, Tí o fi mú ká ṣe irú ìbúra yìí?”
10 “Olólùfẹ́ mi rẹwà, ó sì mọ́ra; Kò sí ẹni tí a lè fi í wé láàárín ẹgbẹ̀rún mẹ́wàá ọkùnrin.
11 Wúrà ni orí rẹ̀, wúrà tó dára jù. Irun orí rẹ̀ dà bí imọ̀ ọ̀pẹ tó ń fẹ́ lẹ́lẹ́, Ó dúdú bí ẹyẹ ìwò.
12 Ojú rẹ̀ dà bí àwọn àdàbà tó wà létí odò, Tí wọ́n ń wẹ̀ nínú wàrà, Tí wọ́n wà lẹ́gbẹ̀ẹ́ omi tó kún.
13 Ẹ̀rẹ̀kẹ́ rẹ̀ dà bí ebè tí wọ́n gbin ewé tó ń ta sánsán sí, Òkìtì ewéko tó ń ta sánsán. Ètè rẹ̀ dà bí òdòdó lílì, òjíá olómi sì ń kán tótó ní ètè rẹ̀.
14 Ọwọ́ rẹ̀ dà bí òpó wúrà, tí wọ́n fi kírísóláítì ṣe lọ́ṣọ̀ọ́. Ikùn rẹ̀ dà bí eyín erin tó ń dán, tí wọ́n fi òkúta sàfáyà bò.
15 Ẹsẹ̀ rẹ̀ dà bí àwọn òpó tí wọ́n fi òkúta mábù ṣe, tó ní ìtẹ́lẹ̀ wúrà tó dára jù. Ó rí bíi Lẹ́bánónì, kò sí ẹlẹgbẹ́ rẹ̀ bí àwọn igi kédárì.
16 Ẹnu rẹ̀ gangan ni adùn, Kò sóhun tí kò wuni nípa rẹ̀. Ẹ̀yin ọmọbìnrin Jerúsálẹ́mù, olólùfẹ́ mi nìyí, òun lẹni tí mo nífẹ̀ẹ́.”
7 “Ẹsẹ̀ rẹ mà dára nínú bàtà rẹ o, Ìwọ ọmọbìnrin tó níwà ọmọlúwàbí! Àwọn ẹ̀gbẹ̀ẹ̀gbẹ́ itan rẹ dà bí ohun ọ̀ṣọ́, Iṣẹ́ ọwọ́ oníṣẹ́ ọnà.
2 Ìdodo rẹ dà bí abọ́ roboto. Kí àdàlù wáìnì má ṣe tán níbẹ̀. Ikùn rẹ dà bí òkìtì àlìkámà, Tí àwọn òdòdó lílì yí ká.
3 Ọmú rẹ méjèèjì dà bí ọmọ àgbọ̀nrín méjì, Ó dà bí ọmọ egbin tí wọ́n jẹ́ ìbejì.
4 Ọrùn rẹ dà bí ilé gogoro tí wọ́n fi eyín erin kọ́. Ojú rẹ dà bí àwọn omi Hẹ́ṣíbónì, Lẹ́gbẹ̀ẹ́ ẹnubodè Bati-rábímù. Imú rẹ dà bí ilé gogoro Lẹ́bánónì, Tó dojú kọ Damásíkù.
5 Orí rẹ dé ọ ládé bíi Kámẹ́lì, Irun rẹ sì dà bí òwú aláwọ̀ pọ́pù. Irun orí rẹ tó gùn ń dá ọba lọ́rùn.
6 O mà lẹ́wà o, o mà wuni o, Ìwọ obìnrin tí mo nífẹ̀ẹ́, o wuni ju gbogbo nǹkan dáradára míì!
7 Ìdúró rẹ rí bí igi ọ̀pẹ, Ọmú rẹ sì dà bí òṣùṣù èso déètì.
8 Mo sọ pé, ‘Màá gun igi ọ̀pẹ lọ, Kí n lè di àwọn ẹ̀ka tí èso rẹ so mọ́ mú.’ Kí ọmú rẹ dà bí òṣùṣù èso àjàrà, Kí èémí rẹ máa ta sánsán bí àwọn èso ápù,
9 Kí ẹnu rẹ sì dà bíi wáìnì tó dára jù.” “Kó máa lọ tìnrín ní ọ̀fun olólùfẹ́ mi, Bó ṣe rọra ń ṣàn lórí ètè àwọn tó ń sùn.”
10 Olólùfẹ́ mi ló ni mí, Èmi sì ni ọkàn rẹ̀ ń fà sí.
11 Máa bọ̀, olólùfẹ́ mi, Jẹ́ ká lọ sínú pápá; Jẹ́ ká lọ sí àárín àwọn ewéko làálì, ká sì dúró níbẹ̀.
12 Jẹ́ ká tètè jí, ká sì lọ sínú àwọn ọgbà àjàrà, Ká lọ wò ó bóyá àjàrà ti hù, Bóyá òdòdó ti yọ, Bóyá àwọn igi pómégíránétì ti yọ òdòdó. Ibẹ̀ ni màá ti fi ìfẹ́ hàn sí ọ.
13 Àwọn èso máńdírékì ń ta sánsán; Onírúurú èso tó dáa jù wà ní ẹnu ọ̀nà wa. Èyí tí wọ́n ṣẹ̀ṣẹ̀ ká àti èyí tí wọ́n ti ká tẹ́lẹ̀, Ni mo kó pa mọ́ fún ọ, ìwọ olólùfẹ́ mi.
1 Ìran tí Àìsáyà ọmọ Émọ́ọ̀sì rí nípa Júdà àti Jerúsálẹ́mù láyé ìgbà Ùsáyà, Jótámù, Áhásì àti Hẹsikáyà, àwọn ọba Júdà:
2 Ẹ gbọ́, ẹ̀yin ọ̀run, sì fetí sílẹ̀, ìwọ ayé, Torí Jèhófà ti sọ pé: “Mo ti tọ́ àwọn ọmọ, mo sì ti tọ́jú wọn dàgbà, Àmọ́ wọ́n ti ṣọ̀tẹ̀ sí mi.
3 Akọ màlúù mọ ẹni tó ra òun dunjú, Kẹ́tẹ́kẹ́tẹ́ sì mọ ibùjẹ ẹran olówó rẹ̀; Àmọ́ Ísírẹ́lì ò mọ̀ mí, Àwọn èèyàn mi ò fi òye hùwà.”
4 O gbé! Ìwọ orílẹ̀-èdè ẹlẹ́ṣẹ̀, Àwọn èèyàn tí ẹ̀ṣẹ̀ wọ̀ lọ́rùn, Ìran àwọn èèyàn burúkú, àwọn ọmọ oníwà ìbàjẹ́! Wọ́n ti fi Jèhófà sílẹ̀; Wọ́n ti hùwà àfojúdi sí Ẹni Mímọ́ Ísírẹ́lì; Wọ́n ti kẹ̀yìn sí i.
5 Ibo la tún lè lù lára yín nígbà tí ẹ kò jáwọ́ nínú ìwà ọ̀tẹ̀ yín? Gbogbo orí yín ló ń ṣàìsàn Àrùn sì ti kọ lu gbogbo ọkàn yín.
6 Láti àtẹ́lẹsẹ̀ dé orí, kò sí ibi tó gbádùn. Ara yín bó, ó ní ọgbẹ́ àti ojú egbò, Ẹ ò tọ́jú wọn, ẹ ò dì wọ́n, ẹ ò sì fi òróró pa wọ́n.
7 Ilẹ̀ yín ti di ahoro. Wọ́n ti dáná sun àwọn ìlú yín. Àwọn àjèjì jẹ ilẹ̀ yín run níṣojú yín. Ó dà bí ilẹ̀ tó di ahoro tí àwọn àjèjì gbà.
8 Ó wá ku ọmọbìnrin Síónì nìkan, bí àtíbàbà nínú ọgbà àjàrà, Bí ahéré nínú oko kùkúńbà, Bí ìlú tí wọ́n gbógun tì.
9 Tí kì í bá ṣe pé Jèhófà Ọlọ́run àwọn ọmọ ogun dá díẹ̀ nínú wa sí, À bá ti dà bíi Sódómù gẹ́lẹ́, À bá sì ti jọ Gòmórà.
10 Ẹ gbọ́ ọ̀rọ̀ Jèhófà, ẹ̀yin apàṣẹwàá Sódómù. Ẹ fetí sí òfin Ọlọ́run wa, ẹ̀yin èèyàn Gòmórà.
11 “Àǹfààní wo ni ọ̀pọ̀ ẹbọ yín ń ṣe mí?” ni Jèhófà wí. “Àwọn ẹbọ sísun yín tí ẹ fi àgbò ṣe àti ọ̀rá àwọn ẹran tí ẹ bọ́ dáadáa  ti sú mi, Inú mi ò dùn sí ẹ̀jẹ̀ àwọn akọ ọmọ màlúù, ọ̀dọ́ àgùntàn àti ewúrẹ́.
12 Bí ẹ ṣe ń wá síwájú mi, Tí ẹ̀ ń tẹ àgbàlá mi mọ́lẹ̀, Ta ló ní kí ẹ ṣe bẹ́ẹ̀?
13 Ẹ má ṣe mú àwọn ọrẹ ọkà tí kò ní láárí wá mọ́. Tùràrí yín ń rí mi lára. Àwọn òṣùpá tuntun, sábáàtì àti pípe àpéjọ, Mi ò lè fara da bí ẹ ṣe ń pidán, tí ẹ sì tún ń ṣe àpéjọ ọlọ́wọ̀.
14 Mo kórìíra àwọn òṣùpá tuntun yín àtàwọn àjọyọ̀ yín. Wọ́n ti di ẹrù ìnira fún mi; Mi ò lè gbé e mọ́.
15 Tí ẹ bá sì tẹ́ ọwọ́ yín, Mò ń fojú mi pa mọ́ fún yín. Bí ẹ tiẹ̀ ń gbàdúrà púpọ̀, Mi ò gbọ́ àdúrà yín; Ẹ̀jẹ̀ kún ọwọ́ yín.
16 Ẹ wẹ ara yín, ẹ jẹ́ kí ara yín mọ́; Ẹ mú ìwà ibi yín kúrò níwájú mi; Ẹ jáwọ́ nínú ìwà burúkú.
17 Ẹ kọ́ bí ẹ ṣe máa ṣe rere, ẹ wá ìdájọ́ òdodo, Ẹ tọ́ àwọn aninilára sọ́nà; Ẹ gbèjà àwọn ọmọ aláìníbaba, Kí ẹ sì gba ẹjọ́ opó rò.”
18 “Ní báyìí, ẹ wá, ẹ jẹ́ ká yanjú ọ̀rọ̀ láàárín ara wa,” ni Jèhófà wí. “Bí àwọn ẹ̀ṣẹ̀ yín tiẹ̀ rí bí aṣọ rírẹ̀dòdò, Wọ́n máa di funfun bíi yìnyín; Bí wọ́n tiẹ̀ pọ́n bí aṣọ tó pupa yòò, Wọ́n máa dà bí irun àgùntàn.
19 Tó bá tinú yín wá, tí ẹ sì fetí sílẹ̀, Ẹ máa jẹ àwọn ohun rere ilẹ̀ náà.
20 Àmọ́ tí ẹ bá kọ̀, tí ẹ sì ṣọ̀tẹ̀, Idà máa jẹ yín run, Torí Jèhófà ti fi ẹnu rẹ̀ sọ ọ́.”
21 Ẹ wo bí ìlú olóòótọ́ ṣe di aṣẹ́wó! Ìdájọ́ òdodo kún inú rẹ̀ tẹ́lẹ̀; Òdodo ń gbé inú rẹ̀ nígbà kan, Àmọ́ ní báyìí, àwọn apààyàn ló wà níbẹ̀.
22 Fàdákà rẹ ti di ìdàrọ́, Wọ́n sì ti bu omi la ọtí bíà rẹ.
23 Alágídí ni àwọn ìjòyè rẹ, àwọn àtàwọn olè jọ ń ṣiṣẹ́. Gbogbo wọn ló fẹ́ràn àbẹ̀tẹ́lẹ̀, wọ́n sì ń wá ẹ̀bùn kiri. Wọn kì í dá ẹjọ́ àwọn ọmọ aláìníbaba bó ṣe tọ́, Ẹjọ́ opó kì í sì í dé iwájú wọn.
24 Torí náà, Olúwa tòótọ́, Jèhófà Ọlọ́run àwọn ọmọ ogun, Alágbára Ísírẹ́lì, kéde pé: “Ó tó gẹ́ẹ́! Mi ò ní fàyè gba àwọn elénìní mi mọ́, Màá sì gbẹ̀san lára àwọn ọ̀tá mi.
25 Màá yí ọwọ́ mi pa dà sí ọ, Màá yọ́ ìdàrọ́ rẹ dà nù bíi pé mo fi ọṣẹ fọ ìdọ̀tí, Màá sì mú gbogbo ìdọ̀tí rẹ kúrò.
26 Màá dá àwọn adájọ́ rẹ pa dà sí bí wọ́n ṣe wà níbẹ̀rẹ̀, Àwọn agbani-nímọ̀ràn rẹ á sì rí bíi ti ìbẹ̀rẹ̀. Lẹ́yìn èyí, wọ́n máa pè ọ́ ní Ìlú Òdodo, Ìlú Olóòótọ́.
27 Ìdájọ́ òdodo la máa fi tún Síónì rà pa dà, Àwọn èèyàn rẹ̀ tó pa dà la sì máa fi òdodo rà pa dà.
28 Àwọn ọlọ̀tẹ̀ àti àwọn ẹlẹ́ṣẹ̀ jọ máa fọ́ sí wẹ́wẹ́, Òpin sì máa dé bá àwọn tó ń fi Jèhófà sílẹ̀.
29 Torí àwọn igi ńlá tó wù yín máa tì wọ́n lójú, Ojú sì máa tì yín torí àwọn ọgbà tí ẹ yàn.
30 Torí ẹ máa dà bí igi ńlá tí àwọn ewé rẹ̀ rọ Àti bí ọgbà tí kò lómi.
31 Ọkùnrin alágbára máa di èétú okùn, Iṣẹ́ rẹ̀ sì máa ta pàrà; Iná máa jó àwọn méjèèjì pa pọ̀, Kò sì ní sẹ́ni tó máa pa iná náà.”
2 Ohun tí Àìsáyà ọmọ Émọ́ọ̀sì rí nípa Júdà àti Jerúsálẹ́mù nìyí:
2 Ní apá ìgbẹ̀yìn àwọn ọjọ́, Òkè ilé Jèhófà Máa fìdí múlẹ̀ gbọn-in sórí àwọn òkè, A sì máa gbé e ga ju àwọn òkè kéékèèké lọ, Gbogbo orílẹ̀-èdè á sì máa rọ́ lọ síbẹ̀.
3 Ọ̀pọ̀ èèyàn máa lọ, wọ́n á sì sọ pé: “Ẹ wá, ẹ jẹ́ ká lọ sórí òkè Jèhófà, Sí ilé Ọlọ́run Jékọ́bù. Ó máa kọ́ wa ní àwọn ọ̀nà rẹ̀, A ó sì máa rìn ní àwọn ọ̀nà rẹ̀.” Torí òfin máa jáde láti Síónì, Ọ̀rọ̀ Jèhófà sì máa jáde láti Jerúsálẹ́mù.
4 Ó máa ṣe ìdájọ́ láàárín àwọn orílẹ̀-èdè, Ó sì máa yanjú ọ̀rọ̀ láàárín ọ̀pọ̀ èèyàn. Wọ́n máa fi idà wọn rọ ohun ìtúlẹ̀, Wọ́n sì máa fi ọ̀kọ̀ wọn rọ ohun ìrẹ́wọ́ ọ̀gbìn. Àwọn orílẹ̀-èdè kò ní yọ idà sí ara wọn mọ́, Wọn ò sì ní kọ́ṣẹ́ ogun mọ́.
5 Ẹ̀yin ilé Jékọ́bù, ẹ wá, Ẹ jẹ́ ká rìn nínú ìmọ́lẹ̀ Jèhófà.
6 Torí o ti pa àwọn èèyàn rẹ, ilé Jékọ́bù tì. Torí àwọn nǹkan tó wá láti Ìlà Oòrùn ti kún ọwọ́ wọn; Wọ́n ń pidán bí àwọn Filísínì, Àwọn ọmọ àjèjì sì pọ̀ láàárín wọn.
7 Fàdákà àti wúrà kún ilẹ̀ wọn, Ìṣúra wọn kò sì lópin. Ẹṣin kún ilẹ̀ wọn, Kẹ̀kẹ́ ẹṣin wọn ò sì níye.
8 Àwọn ọlọ́run tí kò ní láárí kún ilẹ̀ wọn. Wọ́n ń forí balẹ̀ fún iṣẹ́ ọwọ́ ara wọn, Fún ohun tí wọ́n fi ìka ara wọn ṣe.
9 Èèyàn wá ń forí balẹ̀, ó di ẹni tó rẹlẹ̀, O ò sì lè dárí jì wọ́n.
10 Wọ inú àpáta, kí o sì fi ara rẹ pa mọ́ sínú iyẹ̀pẹ̀, Torí bí Jèhófà ṣe wà níbí ń dẹ́rù bani, Iyì rẹ̀ sì ga lọ́lá.
11 Ojú èèyàn tó ń gbéra ga máa wálẹ̀, A sì máa tẹrí ìgbéraga àwọn èèyàn ba. Jèhófà nìkan la máa gbé ga ní ọjọ́ yẹn.
12 Torí ọjọ́ Jèhófà Ọlọ́run àwọn ọmọ ogun ni. Ó ń bọ̀ wá sórí gbogbo ẹni tó ń gbéra ga àti ẹni gíga, Sórí gbogbo èèyàn, ì báà jẹ́ ẹni gíga tàbí ẹni tó rẹlẹ̀,
13 Sórí gbogbo igi kédárì Lẹ́bánónì tó ga, tó sì ta yọ Àti sórí gbogbo igi ràgàjì Báṣánì,
14 Sórí gbogbo òkè ńláńlá Àti sórí gbogbo òkè tó ga,
15 Sórí gbogbo ilé gogoro àti gbogbo odi ààbò,
16 Sórí gbogbo ọkọ̀ òkun Táṣíṣì Àti sórí gbogbo ọkọ̀ ojú omi tó wuni.
17 Ìgbéraga èèyàn máa wálẹ̀, A sì máa tẹrí ìgbéraga àwọn èèyàn ba. Jèhófà nìkan la máa gbé ga ní ọjọ́ yẹn.
18 Àwọn ọlọ́run tí kò ní láárí máa pòórá pátápátá.
19 Àwọn èèyàn sì máa wọ ihò inú àpáta Àti àwọn ihò inú ilẹ̀, Torí bí Jèhófà ṣe wà níbí ń dẹ́rù bani, Iyì rẹ̀ sì ga lọ́lá, Nígbà tó dìde láti mi ayé jìgìjìgì, kó sì kó jìnnìjìnnì bá a.
20 Ní ọjọ́ yẹn, àwọn èèyàn máa mú àwọn ọlọ́run wọn tí kò ní láárí, tí wọ́n fi fàdákà àti wúrà ṣe, Èyí tí wọ́n ṣe fúnra wọn kí wọ́n lè máa forí balẹ̀ fún un, Wọ́n á sì jù wọ́n sí àwọn asín àti àwọn àdán,
21 Kí wọ́n lè wọ àwọn ihò inú àpáta Àti inú àwọn pàlàpálá àpáta, Torí bí Jèhófà ṣe wà níbí ń dẹ́rù bani, Iyì rẹ̀ sì ga lọ́lá, Nígbà tó dìde láti mi ayé jìgìjìgì, kó sì kó jìnnìjìnnì bá a.
22 Fún àǹfààní ara yín, ẹ má ṣe gbẹ́kẹ̀ lé èèyàn lásán mọ́, Ẹni tí kò yàtọ̀ sí èémí ihò imú rẹ̀. Kí nìdí tí ẹ fi máa kà á sí?
4 Obìnrin méje á di ọkùnrin kan mú ní ọjọ́ yẹn, wọ́n á sọ pé: “Oúnjẹ tiwa ni a ó máa jẹ, Aṣọ wa ni a ó sì máa wọ̀; Ṣáà jẹ́ kí wọ́n máa fi orúkọ rẹ pè wá, Láti mú ìtìjú wa kúrò.”
2 Ní ọjọ́ yẹn, ohun tí Jèhófà mú kó rú jáde máa ga lọ́lá, ògo rẹ̀ sì máa yọ, èso ilẹ̀ náà máa jẹ́ ohun àmúyangàn àti ẹwà fún àwọn tó bá yè bọ́ ní Ísírẹ́lì.
3 A máa pe ẹnikẹ́ni tó bá ṣẹ́ kù ní Síónì àti Jerúsálẹ́mù ní mímọ́, gbogbo àwọn tó wà ní Jerúsálẹ́mù tí a kọ sílẹ̀ pé kí wọ́n wà láàyè.
4 Nígbà tí Jèhófà bá fọ ẹ̀gbin àwọn ọmọbìnrin Síónì kúrò, tó sì fi ẹ̀mí ìdájọ́ àti ẹ̀mí tó ń jó ṣan ìtàjẹ̀sílẹ̀ Jerúsálẹ́mù kúrò láàárín rẹ̀,
5 ní ọ̀sán, Jèhófà tún máa mú kí ìkùukùu àti èéfín wà lórí gbogbo ibi tí Òkè Síónì wà àti lórí ibi tí wọ́n máa ń pé jọ sí níbẹ̀, ó sì máa mú kí iná tó mọ́lẹ̀, tó ń jó lala wà níbẹ̀ ní òru; torí pé ààbò máa wà lórí gbogbo ògo náà.
6 Ní ọ̀sán, àtíbàbà kan máa ṣíji bò wọ́n lọ́wọ́ ooru, ó máa jẹ́ ibi ààbò, ó sì máa dáàbò bò wọ́n lọ́wọ́ ìjì àti òjò.
5 Jọ̀ọ́, jẹ́ kí n kọrin fún ẹni tí mo fẹ́ràn, Orin tó dá lórí ẹni tí mo nífẹ̀ẹ́ àti ọgbà àjàrà rẹ̀. Ẹni tí mo fẹ́ràn ní ọgbà àjàrà kan síbi òkè tó lọ́ràá.
2 Ó gbẹ́ ibẹ̀, ó sì kó àwọn òkúta ibẹ̀ kúrò. Ó gbin àjàrà pupa tó dáa sínú rẹ̀, Ó kọ́ ilé gogoro sí àárín rẹ̀, Ó sì gbẹ́ ibi tí wọ́n ti ń fún wáìnì sínú rẹ̀. Ó wá ń retí pé kí àjàrà náà so, Àmọ́ èso àjàrà igbó nìkan ló mú jáde.
3 “Ní báyìí, ẹ̀yin tí ẹ̀ ń gbé Jerúsálẹ́mù àti ẹ̀yin èèyàn Júdà, Ẹ jọ̀ọ́, ẹ ṣèdájọ́ láàárín èmi àti ọgbà àjàrà mi.
4 Kí ló tún yẹ kí n ṣe fún ọgbà àjàrà mi Tí mi ò tíì ṣe? Nígbà tí mo retí pé kó so èso àjàrà, Kí ló dé tó jẹ́ àjàrà igbó nìkan ló ń mú jáde?
5 Ó yá, ẹ jọ̀ọ́, ẹ jẹ́ kí n sọ fún yín, Ohun tí màá ṣe sí ọgbà àjàrà mi: Màá mú ọgbà tó yí i ká kúrò, Màá sì dáná sun ún. Màá fọ́ ògiri olókùúta rẹ̀, Wọ́n sì máa tẹ̀ ẹ́ mọ́lẹ̀.
6 Màá sọ ọ́ di ahoro; Wọn ò ní rẹ́wọ́ rẹ̀, wọn ò sì ní ro ó. Igi ẹlẹ́gùn-ún àti èpò ló máa kún ibẹ̀, Màá sì pàṣẹ fún àwọsánmà pé kó má rọ òjò kankan sórí rẹ̀.
7 Torí pé ilé Ísírẹ́lì ni ọgbà àjàrà Jèhófà Ọlọ́run àwọn ọmọ ogun; Àwọn èèyàn Júdà sì ni oko tó fẹ́ràn. Ó ń retí ìdájọ́ òdodo, Àmọ́ wò ó! ìrẹ́jẹ ló wà; Ó ń retí òdodo, Àmọ́ wò ó! igbe ìdààmú ló wà.”
8 Àwọn tó ń ní ilé kún ilé gbé Àti àwọn tí wọ́n ń ní ilẹ̀ kún ilẹ̀, Títí kò fi sí àyè mọ́, Tó sì wá ku ẹ̀yin nìkan lórí ilẹ̀ náà!
9 Jèhófà Ọlọ́run àwọn ọmọ ogun ti búra ní etí mi, Pé ọ̀pọ̀ ilé, bí wọ́n tiẹ̀ tóbi, tí wọ́n sì rẹwà, Wọ́n máa di ohun àríbẹ̀rù, Láìsí olùgbé kankan.
10 Torí pé òṣùwọ̀n báàtì kan ṣoṣo ni éékà ilẹ̀ mẹ́wàá tí wọ́n gbin àjàrà sí máa mú jáde, Eéfà kan ṣoṣo sì ni irúgbìn tó jẹ́ òṣùwọ̀n hómérì kan máa mú jáde.
11 Àwọn tó ń dìde mu ọtí láàárọ̀ kùtù gbé, Tí wọ́n ń dúró síbẹ̀ dìgbà tílẹ̀ ṣú títí ọtí fi ń pa wọ́n!
12 Wọ́n ní háàpù àti ohun ìkọrin olókùn tín-ín-rín, Ìlù tanboríìnì, fèrè àti wáìnì sì wà níbi àsè wọn; Àmọ́ wọn ò ronú nípa iṣẹ́ Jèhófà, Wọn ò sì rí iṣẹ́ ọwọ́ rẹ̀.
13 Torí náà, àwọn èèyàn mi máa lọ sí ìgbèkùn, Torí wọn ò ní ìmọ̀; Ebi máa pa àwọn èèyàn wọn tó lọ́lá, Òùngbẹ sì máa gbẹ gbogbo èèyàn wọn gidigidi.
14 Torí náà, Isà Òkú ti fẹ ara rẹ̀ sí i, Ó sì ti la ẹnu rẹ̀ sílẹ̀ gbayawu láìní ààlà; Ó dájú pé iyì rẹ̀, ọ̀pọ̀ rẹpẹtẹ èèyàn rẹ̀ tí wọ́n ń pariwo àtàwọn èèyàn rẹ̀ tó ń ṣe àríyá aláriwo Máa sọ̀ kalẹ̀ lọ sínú rẹ̀.
15 Èèyàn sì máa tẹrí ba, A máa rẹ èèyàn sílẹ̀, A sì máa rẹ ojú àwọn agbéraga wálẹ̀.
16 Ìdájọ́ Jèhófà Ọlọ́run àwọn ọmọ ogun máa gbé e ga, Ọlọ́run tòótọ́, Ẹni Mímọ́, máa fi òdodo sọ ara rẹ̀ di mímọ́.
17 Àwọn ọ̀dọ́ àgùntàn sì máa jẹko bíi pé ibi ìjẹko wọn ni; Àwọn àjèjì máa jẹun níbi tó ti dahoro táwọn ẹran tí wọ́n bọ́ dáadáa ti jẹun.
18 Àwọn tó ń fi okùn ẹ̀tàn fa ẹ̀bi wọn lọ gbé, Tí wọ́n sì ń fi okùn kẹ̀kẹ́ ẹṣin fa ẹ̀ṣẹ̀ wọn;
19 Àwọn tó ń sọ pé: “Kó jẹ́ kí iṣẹ́ Rẹ̀ yára kánkán; Kó tètè dé, ká lè rí i. Kí ohun tí Ẹni Mímọ́ Ísírẹ́lì ní lọ́kàn ṣẹ, Ká lè mọ̀ ọ́n!”
20 Àwọn tó ń sọ pé ohun tó dára burú àti pé ohun tó burú dára gbé, Àwọn tó ń fi òkùnkùn dípò ìmọ́lẹ̀, tí wọ́n sì ń fi ìmọ́lẹ̀ dípò òkùnkùn, Àwọn tó ń fi ìkorò dípò adùn àti adùn dípò ìkorò!
21 Àwọn tó gbọ́n lójú ara wọn gbé, Tí wọ́n jẹ́ olóye lójú ara wọn!
22 Àwọn akọni nídìí ọtí mímu gbé Àti àwọn tó mọ àdàlù ọtí ṣe dáadáa,
23 Àwọn tó dá ẹni burúkú láre torí àbẹ̀tẹ́lẹ̀, Tí wọn ò sì jẹ́ kí olódodo rí ìdájọ́ òdodo gbà!
24 Torí náà, bí ahọ́n iná ṣe máa ń jó àgékù pòròpórò run, Tí koríko gbígbẹ sì máa ń rún sínú ọwọ́ iná, Gbòǹgbò wọn gangan máa jẹra, Ìtànná wọn sì máa fọ́n ká bí eruku, Torí pé wọ́n kọ òfin Jèhófà Ọlọ́run àwọn ọmọ ogun, Wọn ò sì ka ọ̀rọ̀ Ẹni Mímọ́ Ísírẹ́lì sí.
25 Ìdí nìyẹn tí Jèhófà fi bínú gidigidi sí àwọn èèyàn rẹ̀, Ó sì máa na ọwọ́ rẹ̀ lòdì sí wọn, ó máa lù wọ́n. Àwọn òkè máa mì tìtì, Òkú wọn sì máa dà bí ààtàn lójú ọ̀nà. Pẹ̀lú gbogbo èyí, ìbínú rẹ̀ kò tíì yí pa dà, Àmọ́ ó ṣì na ọwọ́ rẹ̀ jáde láti lù wọ́n.
26 Ó ti gbé àmì sókè sí orílẹ̀-èdè tó wà lọ́nà jíjìn; Ó ti súfèé sí wọn pé kí wọ́n wá láti àwọn ìkángun ayé; Sì wò ó! wọ́n ń yára bọ̀.
27 Kò rẹ ẹnì kankan nínú wọn, wọn ò sì kọsẹ̀. Ìkankan nínú wọn ò tòògbé, wọn ò sì sùn. Àmùrè tó wà ní ìbàdí wọn ò tú, Okùn bàtà wọn ò sì já.
28 Gbogbo ọfà wọn mú, Wọ́n sì ti fa gbogbo ọrun wọn. Pátákò àwọn ẹṣin wọn dà bí akọ òkúta, Àwọn àgbá kẹ̀kẹ́ wọn sì dà bí ìjì.
29 Wọ́n ń ké ramúramù bíi kìnnìún; Wọ́n ń ké ramúramù bí àwọn ọmọ kìnnìún. Wọ́n máa kùn, wọ́n sì máa mú ẹran, Wọ́n á gbé e lọ, kò sì ní sẹ́ni tó máa gbà á lọ́wọ́ wọn.
30 Ní ọjọ́ yẹn, wọ́n máa kùn lórí rẹ̀, Bí òkun ṣe ń ru. Òkùnkùn tó ń kó ìdààmú báni ni ẹnikẹ́ni tó bá tẹjú mọ́ ilẹ̀ náà máa rí; Ìmọ́lẹ̀ pàápàá ti ṣókùnkùn nítorí ìkùukùu.
6 Ní ọdún tí Ọba Ùsáyà kú, mo rí Jèhófà tó jókòó sórí ìtẹ́ gíga, tó sì ta yọ, etí aṣọ rẹ̀ kún inú tẹ́ńpìlì.
2 Àwọn séráfù dúró lókè rẹ̀; ọ̀kọ̀ọ̀kan ní ìyẹ́ mẹ́fà. Ọ̀kọ̀ọ̀kan fi méjì bo ojú, ó fi méjì bo ẹsẹ̀, ọ̀kọ̀ọ̀kan sì ń fi méjì fò kiri.
3 Ọ̀kan sì ń sọ fún èkejì pé: “Mímọ́, mímọ́, mímọ́ ni Jèhófà Ọlọ́run àwọn ọmọ ogun. Ògo rẹ̀ kún gbogbo ayé.”
4 Igbe náà mú kí ojú ibi tí ilẹ̀kùn ti ń yí mì tìtì, èéfín sì kún ilé náà.
5 Mo wá sọ pé: “Mo gbé! Mo ti kú tán, Torí ọkùnrin tí ètè rẹ̀ kò mọ́ ni mí, Àárín àwọn èèyàn tí ètè wọn ò mọ́ ni mo sì ń gbé; Torí ojú mi ti rí Ọba, Jèhófà Ọlọ́run àwọn ọmọ ogun fúnra rẹ̀!”
6 Ni ọ̀kan lára àwọn séráfù náà bá fò wá sọ́dọ̀ mi, ẹyin iná tó pọ́n yòò tó fi ẹ̀mú mú látorí pẹpẹ  sì wà ní ọwọ́ rẹ̀.
7 Ó fi kan ẹnu mi, ó sì sọ pé: “Wò ó! Ó ti kan ètè rẹ. Ẹ̀bi rẹ ti kúrò, A sì ti ṣe ètùtù fún ẹ̀ṣẹ̀ rẹ.”
8 Mo wá gbọ́ ohùn Jèhófà tó sọ pé: “Ta ni kí n rán, ta ló sì máa lọ fún wa?” Mo sọ pé: “Èmi nìyí! Rán mi!”
9 Ó fèsì pé: “Lọ, kí o sì sọ fún àwọn èèyàn yìí pé: ‘Ẹ máa gbọ́ léraléra, Àmọ́ kò ní yé yín; Ẹ máa rí léraléra, Àmọ́ ẹ ò ní mọ nǹkan kan.’
10 Mú kí ọkàn àwọn èèyàn yìí yigbì, Mú kí etí wọn di, Kí o sì lẹ ojú wọn pọ̀, Kí wọ́n má bàa fi ojú wọn ríran, Kí wọ́n má sì fi etí wọn gbọ́rọ̀, Kí ọkàn wọn má bàa lóye, Kí wọ́n má bàa yí pa dà, kí wọ́n sì rí ìwòsàn.”
11 Ni mo bá sọ pé: “Títí dìgbà wo, Jèhófà?” Ó dáhùn pé: “Títí àwọn ìlú náà fi máa fọ́ túútúú, tí kò sì ní sẹ́ni tó ń gbé ibẹ̀, Tí kò ní sẹ́nì kankan nínú àwọn ilé, Títí ilẹ̀ náà fi máa pa run, tó sì máa di ahoro;
12 Títí Jèhófà fi máa mú àwọn èèyàn jìnnà, Tí gbogbo ilẹ̀ náà á sì di ahoro.
13 “Àmọ́ ìdá mẹ́wàá ṣì máa wà níbẹ̀, wọ́n á sì tún dáná sun ún, bí igi ńlá àti igi ràgàjì, tí kùkùté rẹ̀ máa ń ṣẹ́ kù lẹ́yìn tí wọ́n bá gé e; irúgbìn mímọ́ ló máa jẹ́ kùkùté rẹ̀.”
8 Jèhófà sọ fún mi pé: “Mú wàláà ńlá kan, kí o sì fi kálàmù lásán, kọ ‘Maheri-ṣalali-háṣí-básì’ sára rẹ̀.
2 Mo fẹ́ rí i dájú pé àwọn ẹlẹ́rìí olóòótọ́ fọwọ́ sí i, ìyẹn àlùfáà Ùráyà àti Sekaráyà ọmọ Jeberekáyà.”
3 Lẹ́yìn náà, mo bá wòlíì obìnrin náà ní àṣepọ̀, ó sì lóyún, ó wá bí ọmọkùnrin kan. Jèhófà wá sọ fún mi pé: “Sọ ọmọ náà ni Maheri-ṣalali-háṣí-básì,
4 torí kí ọmọ náà tó mọ bí wọ́n ṣe ń pe, ‘Bàbá mi!’ àti ‘Ìyá mi!’ wọ́n máa kó àwọn ohun àmúṣọrọ̀ Damásíkù àti ẹrù ogun Samáríà lọ níwájú ọba Ásíríà.”
5 Jèhófà tún sọ fún mi pé:
6 “Torí pé àwọn èèyàn yìí ti pa omi Ṣílóà tó rọra ń ṣàn tì, Tí wọ́n sì ń yọ̀ torí Résínì àti ọmọ Remaláyà,
7 Torí náà, wò ó! Jèhófà máa mú kí Ibú omi Odò ńlá náà ya lù wọ́n, Ọba Ásíríà àti gbogbo ògo rẹ̀. Ó máa wá sórí gbogbo ibi tí omi rẹ̀ ń ṣàn gbà, Ó máa kún bo gbogbo bèbè rẹ̀,
8 Ó sì máa rọ́ gba Júdà kọjá. Ó máa kún bò ó, ó sì máa gbà á kọjá, ó máa kún dé ọrùn rẹ̀; Ìyẹ́ rẹ̀ tó nà jáde máa bo ìbú ilẹ̀ rẹ, Ìwọ Ìmánúẹ́lì!”
9 Ẹ ṣe wọ́n léṣe, ẹ̀yin èèyàn, àmọ́ a máa fọ́ ẹ̀yin náà sí wẹ́wẹ́. Ẹ fetí sílẹ̀, gbogbo ẹ̀yin tí ẹ wá láti apá ibi tó jìnnà ní ayé! Ẹ múra ogun, àmọ́ a máa fọ́ yín sí wẹ́wẹ́! Ẹ múra ogun, àmọ́ a máa fọ́ yín sí wẹ́wẹ́!
10 Ẹ gbìmọ̀ pọ̀, àmọ́ a máa dà á rú! Ẹ sọ ohun tó wù yín, àmọ́ kò ní yọrí sí rere, Torí Ọlọ́run wà pẹ̀lú wa!
11 Pẹ̀lú ọwọ́ agbára rẹ̀ lára mi, ohun tí Jèhófà sọ fún mi nìyí, láti kìlọ̀ fún mi kí n má bàa tẹ̀ lé ọ̀nà àwọn èèyàn yìí:
12 “Tí àwọn èèyàn yìí bá ń pe nǹkan ní ọ̀tẹ̀, ẹ ò gbọ́dọ̀ pè é ní ọ̀tẹ̀! Ẹ má bẹ̀rù ohun tí wọ́n bẹ̀rù; Ẹ má ṣe jẹ́ kó kó jìnnìjìnnì bá yín.
13 Jèhófà Ọlọ́run àwọn ọmọ ogun ni Ẹni tó yẹ kí ẹ kà sí mímọ́, Òun ni Ẹni tó yẹ kí ẹ bẹ̀rù, Òun sì ni Ẹni tó yẹ kó mú kí ẹ gbọ̀n jìnnìjìnnì.”
14 Ó máa dà bí ibi mímọ́, Àmọ́ ó máa dà bí òkúta tí wọ́n á kọ lù Àti àpáta tó ń múni kọsẹ̀ Fún ilé Ísírẹ́lì méjèèjì, Bíi pańpẹ́ àti ìdẹkùn, Fún àwọn tó ń gbé Jerúsálẹ́mù.
15 Ọ̀pọ̀ nínú wọn máa kọsẹ̀, wọ́n á ṣubú, wọ́n á sì fọ́; Wọ́n máa dẹkùn fún wọn, ọwọ́ á sì tẹ̀ wọ́n.
16 Ká ẹ̀rí tó wà lákọsílẹ̀; Gbé èdìdì lé òfin náà láàárín àwọn ọmọ ẹ̀yìn mi!
17 Màá máa dúró de Jèhófà, ẹni tó ń fi ojú rẹ̀ pa mọ́ fún ilé Jékọ́bù, màá sì ní ìrètí nínú rẹ̀.
18 Wò ó! Èmi àti àwọn ọmọ tí Jèhófà fún mi dà bí àmì àti iṣẹ́ ìyanu ní Ísírẹ́lì látọ̀dọ̀ Jèhófà Ọlọ́run àwọn ọmọ ogun, ẹni tó ń gbé lórí Òkè Síónì.
19 Tí wọ́n bá sì sọ fún yín pé: “Ẹ lọ wádìí lọ́wọ́ àwọn abẹ́mìílò tàbí àwọn woṣẹ́woṣẹ́, àwọn tó ń ké ṣíoṣío, tí wọ́n sì ń jẹnu wúyẹ́wúyẹ́,” ṣebí ọwọ́ Ọlọ́run wọn ló yẹ kí àwọn èèyàn ti lọ wádìí? Ṣé ó yẹ kí wọ́n lọ wádìí ọ̀rọ̀ lọ́wọ́ òkú nítorí alààyè?
20 Kàkà bẹ́ẹ̀, inú òfin àti ẹ̀rí tó wà ní àkọsílẹ̀ ló yẹ kí wọ́n ti wádìí! Tí wọn ò bá sọ ohun tó bá ọ̀rọ̀ yìí mu, wọn ò ní ìmọ́lẹ̀.
21 Kálukú máa gba ilẹ̀ náà kọjá, ìyà á jẹ wọ́n, ebi á sì pa wọ́n; torí ebi tó ń pa á àti inú tó ń bí i, á máa gégùn-ún fún ọba rẹ̀ àti Ọlọ́run rẹ̀ bó ṣe ń wòkè.
22 Ó máa wá wo ayé, ìdààmú àti òkùnkùn nìkan ló sì máa rí, ìríran bàìbàì àti àkókò tó le, ìṣúdùdù, láìsí ìmọ́lẹ̀.
9 Àmọ́, ìṣúdùdù náà kò ní rí bí ìgbà tí ìdààmú bá ilẹ̀ náà, bí ìgbà àtijọ́ tí wọ́n hùwà àbùkù sí ilẹ̀ Sébúlúnì àti ilẹ̀ Náfútálì. Àmọ́ tó bá yá, Ó máa mú kí a bọlá fún un, ní ọ̀nà ibi òkun, ní agbègbè Jọ́dánì, Gálílì àwọn orílẹ̀-èdè.
2 Àwọn èèyàn tó ń rìn nínú òkùnkùn Ti rí ìmọ́lẹ̀ tó mọ́lẹ̀ yòò. Ní ti àwọn tó ń gbé ilẹ̀ tó ṣókùnkùn biribiri, Ìmọ́lẹ̀ ti tàn sórí wọn.
3 O ti sọ orílẹ̀-èdè náà di púpọ̀; O ti mú kó máa yọ̀ gidigidi. Wọ́n ń yọ̀ níwájú rẹ Bí àwọn èèyàn ṣe ń yọ̀ nígbà ìkórè, Bí àwọn tó ń fayọ̀ pín ẹrù ogun.
4 Torí o ti fọ́ àjàgà ẹrù wọn sí wẹ́wẹ́, Ọ̀pá tó wà ní èjìká wọn, ọ̀pá ẹni tó ń kó wọn ṣiṣẹ́, Bíi ti ọjọ́ Mídíánì.
5 Gbogbo bàtà tó ń kilẹ̀ bó ṣe ń lọ Àti gbogbo aṣọ tí wọ́n rì bọnú ẹ̀jẹ̀ Ló máa di ohun tí wọ́n fi ń dá iná.
6 Torí a ti bí ọmọ kan fún wa, A ti fún wa ní ọmọkùnrin kan; Àkóso sì máa wà ní èjìká rẹ̀. Orúkọ rẹ̀ á máa jẹ́ Àgbàyanu Agbani-nímọ̀ràn, Ọlọ́run Alágbára, Baba Ayérayé, Ọmọ Aládé Àlàáfíà.
7 Àkóso rẹ̀ á máa gbilẹ̀ títí lọ, Àlàáfíà kò sì ní lópin, Lórí ìtẹ́ Dáfídì àti lórí ìjọba rẹ̀, Kó lè fìdí rẹ̀ múlẹ̀ gbọn-in, kó sì gbé e ró, Nípasẹ̀ ìdájọ́ tí ó tọ́ àti òdodo, Láti ìsinsìnyí lọ àti títí láé. Ìtara Jèhófà Ọlọ́run àwọn ọmọ ogun máa ṣe èyí.
8 Jèhófà fi ọ̀rọ̀ kan ránṣẹ́ sí Jékọ́bù, Ó sì ti wá sórí Ísírẹ́lì.
9 Gbogbo èèyàn sì máa mọ̀ ọ́n, Éfúrémù àti àwọn tó ń gbé ní Samáríà, Tí wọ́n ń fi ìgbéraga àti àfojúdi ọkàn sọ pé:
10 “Àwọn bíríkì ti wó, Àmọ́ òkúta tí wọ́n gbẹ́ la máa fi kọ́lé. Wọ́n ti gé àwọn igi síkámórè lulẹ̀, Àmọ́ á máa fi àwọn igi kédárì rọ́pò wọn.”
11 Jèhófà máa gbé àwọn elénìní Résínì dìde sí i, Ó sì máa ru àwọn ọ̀tá rẹ̀ sókè láti jagun,
12 Síríà láti ìlà oòrùn àti àwọn Filísínì láti ìwọ̀ oòrùn, Wọ́n máa la ẹnu wọn, wọ́n á sì jẹ Ísírẹ́lì run. Pẹ̀lú gbogbo èyí, ìbínú rẹ̀ kò tíì yí pa dà, Àmọ́ ó ṣì na ọwọ́ rẹ̀ jáde láti lù wọ́n.
13 Torí àwọn èèyàn náà kò tíì pa dà sọ́dọ̀ Ẹni tó ń lù wọ́n; Wọn ò wá Jèhófà Ọlọ́run àwọn ọmọ ogun.
14 Jèhófà máa gé orí àti ìrù, ọ̀mùnú àti koríko etídò Kúrò ní Ísírẹ́lì, ní ọjọ́ kan ṣoṣo.
15 Àgbà ọkùnrin àti ẹni tí àwọn èèyàn bọ̀wọ̀ fún gidigidi ni orí, Wòlíì tó ń fúnni ní ìtọ́ni èké sì ni ìrù.
16 Àwọn tó ń darí àwọn èèyàn yìí ń mú kí wọ́n rìn gbéregbère, Nǹkan sì ti dà rú mọ́ àwọn tó ń tẹ̀ lé wọn lójú.
17 Ìdí nìyẹn tí inú Jèhófà ò fi ní dùn sí àwọn ọ̀dọ́kùnrin wọn, Kò sì ní ṣàánú àwọn ọmọ aláìníbaba àti àwọn opó wọn Torí apẹ̀yìndà àti aṣebi ni gbogbo wọn, Gbogbo ẹnu sì ń sọ ọ̀rọ̀ òpònú. Pẹ̀lú gbogbo èyí, ìbínú rẹ̀ kò tíì yí pa dà, Àmọ́ ó ṣì na ọwọ́ rẹ̀ jáde láti lù wọ́n.
18 Torí pé ìwà burúkú máa ń jó bí iná, Ó ń jó àwọn igi ẹlẹ́gùn-ún àti èpò run. Ó máa dáná sí igbó tó díjú, Èéfín wọn tó ṣú sì máa ròkè lálá.
19 Torí ìbínú Jèhófà Ọlọ́run àwọn ọmọ ogun, A ti dáná sí ilẹ̀ náà, Wọ́n á sì fi àwọn èèyàn náà dáná. Ẹnì kankan ò ní dá ẹ̀mí arákùnrin rẹ̀ pàápàá sí.
20 Ẹnì kan máa gé nǹkan lulẹ̀ ní ọwọ́ ọ̀tún, Àmọ́ ebi á ṣì máa pa á; Ẹnì kan sì máa jẹun ní ọwọ́ òsì, Àmọ́ kò ní yó. Kálukú máa jẹ ẹran apá rẹ̀,
21 Mánásè máa jẹ Éfúrémù run, Éfúrémù sì máa jẹ Mánásè run. Wọ́n máa para pọ̀ gbéjà ko Júdà. Pẹ̀lú gbogbo èyí, ìbínú rẹ̀ kò tíì yí pa dà, Àmọ́ ó ṣì na ọwọ́ rẹ̀ jáde láti lù wọ́n.
10 Àwọn tó ń gbé ìlànà tó ń pani lára kalẹ̀ gbé, Àwọn tó ń ṣe òfin tó ń nini lára ṣáá,
2 Láti fi ẹ̀tọ́ àwọn aláìní dù wọ́n lábẹ́ òfin, Láti fi ìdájọ́ òdodo du àwọn tó rẹlẹ̀ láàárín àwọn èèyàn mi, Wọ́n ń kó àwọn opó nífà bí ẹrù ogun Àti àwọn ọmọ aláìníbaba bí ẹrù tí wọ́n kó lójú ogun!
3 Kí lẹ máa ṣe ní ọjọ́ ìjíhìn, Tí ìparun bá wá láti ọ̀nà jíjìn? Ta lẹ máa sá lọ bá pé kó ràn yín lọ́wọ́, Ibo lẹ sì máa fi ọrọ̀ yín sí?
4 Kò sí ohun tó ṣẹ́ kù ju pé kí ẹ bẹ̀rẹ̀ sáàárín àwọn ẹlẹ́wọ̀n Tàbí kí ẹ ṣubú láàárín àwọn tí wọ́n pa. Pẹ̀lú gbogbo èyí, ìbínú rẹ̀ kò tíì yí pa dà, Àmọ́ ó ṣì na ọwọ́ rẹ̀ jáde láti lù wọ́n.
5 “Àháà! ará Ásíríà, Ọ̀pá tí mo fi ń fi ìbínú mi hàn Àti ọ̀pá ọwọ́ wọn tí mo fi ń báni wí!
6 Màá rán an sí orílẹ̀-èdè apẹ̀yìndà, Sí àwọn èèyàn tó múnú bí mi; Màá pàṣẹ fún un pé kó kó nǹkan púpọ̀ àti ẹrù ogun tó pọ̀, Kó sì tẹ̀ wọ́n mọ́lẹ̀ bí ẹrẹ̀ lójú ọ̀nà.
7 Àmọ́ kò ní fẹ́ ṣe bẹ́ẹ̀, Kò sì ní gbèrò lọ́kàn rẹ̀ láti ṣe bẹ́ẹ̀; Torí ó wà lọ́kàn rẹ̀ láti pani run, Láti pa ọ̀pọ̀lọpọ̀ orílẹ̀-èdè rẹ́, tí kì í ṣe díẹ̀.
8 Torí ó sọ pé, ‘Ṣebí ọba ni gbogbo àwọn ìjòyè mi?
9 Ṣebí bíi Kákémíṣì gẹ́lẹ́ ni Kálínò rí? Ṣebí Hámátì rí bí Áápádì? Ṣebí bíi Damásíkù ni Samáríà rí?
10 Ọwọ́ mi tẹ ìjọba àwọn ọlọ́run tí kò ní láárí, Àwọn tí ère gbígbẹ́ wọn pọ̀ ju ti Jerúsálẹ́mù àti Samáríà lọ!
11 Ǹjẹ́ kì í ṣe ohun tí mo ṣe sí Samáríà àti àwọn ọlọ́run rẹ̀ tí kò ní láárí gẹ́lẹ́ Ni màá ṣe sí Jerúsálẹ́mù àti àwọn òrìṣà rẹ̀?’
12 “Tí Jèhófà bá ti parí gbogbo iṣẹ́ rẹ̀ lórí Òkè Síónì àti ní Jerúsálẹ́mù, Ó máa fìyà jẹ ọba Ásíríà torí àfojúdi ọkàn rẹ̀ àti ojú rẹ̀ gíga tó fi ń woni pẹ̀lú ìgbéraga.
13 Torí ó sọ pé, ‘Agbára ọwọ́ mi ni màá fi ṣe èyí Àti ọgbọ́n mi, torí mo gbọ́n. Màá mú ààlà àwọn èèyàn kúrò, Màá sì kó àwọn ìṣúra wọn, Bí alágbára ni màá kápá àwọn tó ń gbé ibẹ̀.
14 Bí èèyàn tó fẹ́ tọwọ́ bọ ìtẹ́ ẹyẹ, Ọwọ́ mi máa tẹ àwọn ohun àmúṣọrọ̀ àwọn èèyàn; Bí ẹni tó sì ń kó ẹyin tí wọ́n pa tì jọ, Ni màá kó gbogbo ayé jọ! Kò sẹ́ni tó máa gbọn ìyẹ́ rẹ̀, tó máa la ẹnu tàbí tó máa ké ṣíoṣío.’”
15 Ṣé àáké máa gbé ara rẹ̀ ga ju ẹni tó ń fi gé nǹkan? Ṣé ayùn máa gbé ara rẹ̀ ga ju ẹni tó ń fi rẹ́ nǹkan? Ṣé ọ̀pá lè fi ẹni tó gbé e sókè? Àbí ọ̀pá lè gbé ẹni tí wọn ò fi igi ṣe sókè?
16 Torí náà, Olúwa tòótọ́, Jèhófà Ọlọ́run àwọn ọmọ ogun Máa mú kí àwọn èèyàn rẹ̀ tó sanra rù, Ó sì máa dá iná tó ń jó lala sábẹ́ ògo rẹ̀.
17 Ìmọ́lẹ̀ Ísírẹ́lì máa di iná, Ẹni Mímọ́ rẹ̀ sì máa di ọwọ́ iná; Ó máa jó àwọn èpò àtàwọn igi ẹlẹ́gùn-ún rẹ̀ run ní ọjọ́ kan.
18 Ó máa mú ògo igbó rẹ̀ àti ọgbà eléso rẹ̀ kúrò pátápátá; Ó máa dà bí ìgbà tí ẹni tó ń ṣàìsàn ń kú lọ.
19 Iye igi tó kù nínú igbó rẹ̀ Máa kéré gan-an débi pé ọmọdékùnrin máa lè kọ iye wọn sílẹ̀.
20 Ní ọjọ́ yẹn, àwọn tó ṣẹ́ kù ní Ísírẹ́lì Àti àwọn tó yè bọ́ ní ilé Jékọ́bù Kò tún ní gbára lé ẹni tó lù wọ́n; Àmọ́ wọ́n máa fi òtítọ́ gbára lé Jèhófà, Ẹni Mímọ́ Ísírẹ́lì.
21 Àṣẹ́kù nìkan ló máa pa dà, Àṣẹ́kù Jékọ́bù, sọ́dọ̀ Ọlọ́run Alágbára.
22 Ìwọ Ísírẹ́lì, bó tiẹ̀ jẹ́ pé àwọn èèyàn rẹ Pọ̀ bí iyanrìn òkun, Àṣẹ́kù wọn nìkan ló máa pa dà. A ti pinnu ìparun ráúráú, Ìdájọ́ òdodo sì máa bò wọ́n.
23 Àní, ìparun ráúráú tí Olúwa Ọba Aláṣẹ, Jèhófà Ọlọ́run àwọn ọmọ ogun pinnu, Máa ṣẹlẹ̀ ní gbogbo ilẹ̀ náà.
24 Torí náà, ohun tí Olúwa Ọba Aláṣẹ, Jèhófà Ọlọ́run àwọn ọmọ ogun sọ nìyí: “Ẹ̀yin èèyàn mi tó ń gbé ní Síónì, ẹ má bẹ̀rù nítorí ará Ásíríà tó ti máa ń fi ọ̀pá lù yín, tó sì máa ń gbé ọ̀pá rẹ̀ sókè sí yín bíi ti Íjíbítì.
25 Torí kò ní pẹ́ rárá tí ìbáwí náà fi máa dópin; ìbínú mi máa mú kí n pa wọ́n run.
26 Jèhófà Ọlọ́run àwọn ọmọ ogun máa yọ pàṣán kan sí i, bó ṣe ṣe nígbà tó ṣẹ́gun Mídíánì lẹ́gbẹ̀ẹ́ àpáta Órébù. Ọ̀pá rẹ̀ máa wà lórí òkun, ó sì máa nà á sókè bó ṣe ṣe sí Íjíbítì.
27 Ní ọjọ́ yẹn, ẹrù rẹ̀ máa kúrò ní èjìká rẹ Àti àjàgà rẹ̀ kúrò ní ọrùn rẹ, Àjàgà náà sì máa ṣẹ́ torí òróró.”
28 Ó ti wá sí Áyátì; Ó ti gba Mígírónì kọjá; Míkímáṣì ló kó ẹrù rẹ̀ sí.
29 Wọ́n ti kọjá níbi tó ṣeé fẹsẹ̀ gbà nínú odò; Gébà ni wọ́n sùn mọ́jú; Rámà gbọ̀n rìrì, Gíbíà  ti Sọ́ọ̀lù ti sá lọ.
30 Kígbe kí o sì pariwo, ìwọ ọmọbìnrin Gálímù! Fiyè sílẹ̀, ìwọ Láíṣà! O gbé, ìwọ Ánátótì!
31 Mádíménà ti sá lọ. Àwọn tó ń gbé Gébímù ti wá ibì kan fara pa mọ́ sí.
32 Lónìí yìí gan-an, ó máa dúró ní Nóbù. Ó mi ẹ̀ṣẹ́ rẹ̀ sí òkè ọmọbìnrin Síónì, Òkè kékeré Jerúsálẹ́mù.
33 Wò ó! Olúwa tòótọ́, Jèhófà Ọlọ́run àwọn ọmọ ogun, Ń gé àwọn ẹ̀ka lulẹ̀, bí wọ́n ṣe ń fọ́ yángá sì bani lẹ́rù; Ó ń gé àwọn igi tó ga jù lulẹ̀, Ó sì ń rẹ àwọn tó ta yọ wálẹ̀.
34 Ó ń fi irinṣẹ́ onírin ṣá igbó tó díjú balẹ̀, Lẹ́bánónì sì máa ti ọwọ́ alágbára kan ṣubú.
11 Ẹ̀ka igi kan máa yọ látinú kùkùté Jésè, Èéhù kan látinú gbòǹgbò rẹ̀ sì máa so èso.
2 Ẹ̀mí Jèhófà máa bà lé e, Ẹ̀mí ọgbọ́n àti ti òye, Ẹ̀mí ìmọ̀ràn àti ti agbára, Ẹ̀mí ìmọ̀ àti ti ìbẹ̀rù Jèhófà.
3 Ìbẹ̀rù Jèhófà máa jẹ́ ìdùnnú rẹ̀. Kò ní gbé ìdájọ́ rẹ̀ ka ohun tó fojú rí, Kò sì ní gbé ìbáwí rẹ̀ ka ohun tó fetí gbọ́ lásán.
4 Ó máa dá ẹjọ́ àwọn ẹni rírẹlẹ̀ bó ṣe tọ́, Ó sì máa fi òtítọ́ báni wí torí àwọn oníwà pẹ̀lẹ́ tó wà ní ayé. Ó máa fi ọ̀pá ẹnu rẹ̀ lu ayé, Ó sì máa fi èémí ètè rẹ̀ pa ẹni burúkú.
5 Òdodo ló máa jẹ́ àmùrè ìgbáròkó rẹ̀, Òtítọ́ ló sì máa jẹ́ àmùrè ìbàdí rẹ̀.
6 Ìkookò máa bá ọ̀dọ́ àgùntàn gbé fúngbà díẹ̀, Àmọ̀tẹ́kùn máa dùbúlẹ̀ ti ọmọ ewúrẹ́, Ọmọ màlúù, kìnnìún àti ẹran tó sanra á jọ wà pa pọ̀; Ọmọ kékeré á sì máa dà wọ́n.
7 Màlúù àti bíárì á jọ máa jẹun, Àwọn ọmọ wọn á sì jọ dùbúlẹ̀. Kìnnìún máa jẹ pòròpórò bí akọ màlúù.
8 Ọmọ ẹnu ọmú máa ṣeré lórí ihò ṣèbé, Ọmọ tí wọ́n ti gba ọmú lẹ́nu rẹ̀ sì máa fọwọ́ sí ihò ejò olóró.
9 Wọn ò ní fa ìpalára kankan, Tàbí ìparun kankan ní gbogbo òkè mímọ́ mi, Torí ó dájú pé ìmọ̀ Jèhófà máa bo ayé, Bí omi ṣe ń bo òkun.
10 Ní ọjọ́ yẹn, gbòǹgbò Jésè máa dúró bí àmì fún àwọn èèyàn. Ọ̀dọ̀ rẹ̀ ni àwọn orílẹ̀-èdè máa yíjú sí fún ìtọ́sọ́nà, Ibi ìsinmi rẹ̀ sì máa di ológo.
11 Ní ọjọ́ yẹn, Jèhófà tún máa na ọwọ́ rẹ̀ lẹ́ẹ̀kejì, láti gba àṣẹ́kù àwọn èèyàn rẹ̀ pa dà, àwọn tó ṣẹ́ kù láti Ásíríà, Íjíbítì, Pátírọ́sì, Kúṣì, Élámù, Ṣínárì, Hámátì àti àwọn erékùṣù òkun.
12 Ó máa gbé àmì kan sókè fún àwọn orílẹ̀-èdè, ó sì máa kó àwọn tó fọ́n ká lára Ísírẹ́lì jọ, ó máa kó àwọn tó tú ká lára Júdà jọ láti ìkángun mẹ́rẹ̀ẹ̀rin ayé.
13 Owú Éfúrémù máa pòórá, Àwọn tó sì ń fi ẹ̀tanú hàn sí Júdà máa pa run. Éfúrémù ò ní jowú Júdà, Júdà ò sì ní fi ẹ̀tanú hàn sí Éfúrémù.
14 Wọ́n máa já ṣòòrò wálẹ̀ sí gẹ̀rẹ́gẹ̀rẹ́ àwọn Filísínì lápá ìwọ̀ oòrùn; Wọ́n jọ máa kó ẹrù àwọn ará Ìlà Oòrùn. Wọ́n máa na ọwọ́ wọn sí Édómù àti Móábù, Àwọn ọmọ Ámónì sì máa di ọmọ abẹ́ wọn.
15 Jèhófà máa pín ibi tí òkun Íjíbítì ti ya wọ ilẹ̀, Ó sì máa fi ọwọ́ rẹ̀ lórí Odò. Ó máa fi èémí rẹ̀ tó ń jó nǹkan gbẹ kọ lu ọ̀gbàrá rẹ̀ méjèèje, Ó sì máa mú kí àwọn èèyàn fi bàtà wọn rìn kọjá.
16 Ọ̀nà kan sì máa jáde láti Ásíríà fún àṣẹ́kù àwọn èèyàn rẹ̀ yòókù, Bó ṣe rí fún Ísírẹ́lì ní ọjọ́ tó kúrò ní ilẹ̀ Íjíbítì.
12 Ní ọjọ́ yẹn, ó dájú pé o máa sọ pé: “Mo dúpẹ́ lọ́wọ́ rẹ, Jèhófà, Torí bó tiẹ̀ jẹ́ pé o bínú sí mi, Ìbínú rẹ ti wá rọlẹ̀, o sì tù mí nínú.
2 Wò ó! Ọlọ́run ni ìgbàlà mi. Màá gbẹ́kẹ̀ lé e, ẹ̀rù ò sì ní bà mí; Torí Jáà Jèhófà ni okun mi àti agbára mi, Ó sì ti wá di ìgbàlà mi.”
3 Tayọ̀tayọ̀ lẹ máa fa omi Látinú àwọn ìsun ìgbàlà.
4 Ní ọjọ́ yẹn, ẹ máa sọ pé: “Ẹ fi ọpẹ́ fún Jèhófà, ẹ ké pe orúkọ rẹ̀, Ẹ jẹ́ kí àwọn èèyàn mọ àwọn ohun tí ó ṣe! Ẹ kéde pé a ti gbé orúkọ rẹ̀ ga.
5 Ẹ kọrin ìyìn sí Jèhófà, torí ó ti ṣe àwọn ohun tó yani lẹ́nu. Ẹ jẹ́ kí gbogbo ayé mọ èyí.
6 Ké jáde, kí o sì kígbe ayọ̀, ìwọ tó ń gbé ní Síónì, Torí Ẹni Mímọ́ Ísírẹ́lì tóbi láàárín rẹ.”
13 Ọ̀rọ̀ ìkéde sí Bábílónì, tí Àìsáyà ọmọ Émọ́ọ̀sì rí nínú ìran:
2 “Ẹ gbé àmì kan sókè lórí òkè tó jẹ́ kìkì àpáta. Ẹ ké pè wọ́n, ẹ ju ọwọ́, Kí wọ́n lè wá sí ẹnu ọ̀nà àwọn èèyàn pàtàkì.
3 Mo ti pàṣẹ fún àwọn tí mo yàn. Mo ti ké sí àwọn jagunjagun mi pé kí wọ́n fi ìbínú mi hàn, Àwọn èèyàn mi tó ń yangàn, tí wọ́n sì ń yọ̀.
4 Fetí sílẹ̀! Ọ̀pọ̀ èèyàn wà lórí òkè; Ìró wọn dà bí ìró ọ̀pọ̀ rẹpẹtẹ èèyàn! Fetí sílẹ̀! Ariwo àwọn ìjọba, Ti àwọn orílẹ̀-èdè tó kóra jọ! Jèhófà Ọlọ́run àwọn ọmọ ogun ń pe àwọn ọmọ ogun jọ.
5 Wọ́n ń bọ̀ láti ilẹ̀ tó jìnnà, Láti ìkángun ọ̀run, Jèhófà àti àwọn ohun ìjà ìbínú rẹ̀, Láti pa gbogbo ayé run.
6 Ẹ pohùn réré ẹkún, torí ọjọ́ Jèhófà sún mọ́lé! Ó máa jẹ́ ọjọ́ ìparun látọ̀dọ̀ Olódùmarè.
7 Ìdí nìyẹn tí gbogbo ọwọ́ fi máa rọ, Tí ìbẹ̀rù sì máa mú kí ọkàn gbogbo èèyàn domi.
8 Jìnnìjìnnì bo àwọn èèyàn náà. Iṣan wọn sún kì, wọ́n sì ń jẹ̀rora, Bí obìnrin tó ń rọbí. Wọ́n ń wo ara wọn tìbẹ̀rù-tìbẹ̀rù, Ìrora sì hàn lójú wọn.
9 Wò ó! Ọjọ́ Jèhófà ń bọ̀, Ọjọ́ tó lágbára pẹ̀lú ìbínú tó le àti ìbínú tó ń jó fòfò, Láti sọ ilẹ̀ náà di ohun àríbẹ̀rù, Kó sì pa àwọn ẹlẹ́ṣẹ̀ ilẹ̀ náà run kúrò lórí rẹ̀.
10 Torí àwọn ìràwọ̀ ojú ọ̀run àti àwọn àgbájọ ìràwọ̀ wọn Kò ní tan ìmọ́lẹ̀ wọn jáde; Oòrùn máa ṣókùnkùn tó bá ràn, Òṣùpá ò sì ní tan ìmọ́lẹ̀ rẹ̀.
11 Màá pe àwọn tó ń gbé ayé lẹ́jọ́ torí ìwà burúkú wọn, Màá sì pe àwọn ẹni burúkú lẹ́jọ́ torí ẹ̀ṣẹ̀ wọn. Màá fòpin sí ìyangàn àwọn agbéraga, Màá sì rẹ ìgbéraga àwọn oníwà ìkà wálẹ̀.
12 Màá mú kí ẹni kíkú ṣọ̀wọ́n ju wúrà tí wọ́n yọ́ mọ́, Màá sì mú kí àwọn èèyàn ṣọ̀wọ́n ju wúrà Ófírì.
13 Ìdí nìyẹn tí màá fi mú kí ọ̀run gbọ̀n rìrì, Ayé sì máa mì jìgìjìgì kúrò ní àyè rẹ̀ Nígbà tí Jèhófà Ọlọ́run àwọn ọmọ ogun bá bínú gidigidi ní ọjọ́ ìbínú rẹ̀ tó ń jó bí iná.
14 Bí egbin tí wọ́n ń dọdẹ àti bí agbo ẹran tí kò sí ẹnikẹ́ni tó máa kó wọn jọ, Kálukú máa pa dà sọ́dọ̀ àwọn èèyàn rẹ̀; Kálukú sì máa sá lọ sí ilẹ̀ rẹ̀.
15 Wọ́n máa gún ẹnikẹ́ni tí wọ́n bá rí ní àgúnyọ, Wọ́n sì máa fi idà pa ẹnikẹ́ni tí wọ́n bá mú.
16 Wọ́n máa já àwọn ọmọ wọn sí wẹ́wẹ́ níṣojú wọn, Wọ́n máa kó ẹrù ilé wọn, Wọ́n sì máa fipá bá àwọn ìyàwó wọn lò pọ̀.
17 Màá gbé àwọn ará Mídíà dìde sí wọn, Àwọn tí kò ka fàdákà sí nǹkan kan, Tí wúrà ò sì já mọ́ nǹkan kan lójú wọn.
18 Ọfà wọn máa run àwọn ọ̀dọ́kùnrin túútúú; Wọn ò ní káàánú èso ikùn, Wọn ò sì ní ṣàánú àwọn ọmọdé.
19 Bábílónì tó lógo jù nínú àwọn ìjọba, Ẹwà àti ògo àwọn ará Kálídíà, Máa dà bíi Sódómù àti Gòmórà nígbà tí Ọlọ́run bì wọ́n ṣubú.
20 Ẹnikẹ́ni ò ní gbé inú rẹ̀ mọ́ láé, Kò sì sẹ́ni tó máa gbé ibẹ̀ láti ìran dé ìran. Ará Arébíà kankan ò ní pàgọ́ síbẹ̀, Olùṣọ́ àgùntàn kankan ò sì ní jẹ́ kí agbo ẹran rẹ̀ sinmi níbẹ̀.
21 Àwọn ẹranko inú aṣálẹ̀ máa dùbúlẹ̀ síbẹ̀; Àwọn ẹyẹ òwìwí máa kún ilé wọn. Àwọn ògòǹgò á máa gbé ibẹ̀, Àwọn ewúrẹ́ igbó á máa tọ kiri níbẹ̀.
22 Àwọn ẹranko tó ń hu á máa ké nínú àwọn ilé gogoro rẹ̀ Àti àwọn ajáko nínú àwọn ààfin rẹ̀ tó lọ́lá. Àkókò rẹ̀ ti sún mọ́lé, a ò sì ní fi kún àwọn ọjọ́ rẹ̀.”
14 Torí Jèhófà máa ṣàánú Jékọ́bù, ó sì máa tún Ísírẹ́lì yàn. Ó máa mú kí wọ́n gbé ní ilẹ̀ wọn, àwọn àjèjì máa dara pọ̀ mọ́ wọn, wọ́n sì máa sọ ara wọn di ará ilé Jékọ́bù.
2 Àwọn èèyàn máa mú wọn, wọ́n á mú wọn wá sí àyè wọn, ilé Ísírẹ́lì sì máa fi wọ́n ṣe ẹrúkùnrin àti ẹrúbìnrin ní ilẹ̀ Jèhófà; wọ́n máa mú àwọn tó mú wọn lẹ́rú, wọ́n sì máa di olórí àwọn tó fipá kó wọn ṣiṣẹ́.
3 Ní ọjọ́ tí Jèhófà bá mú kí o bọ́ nínú ìrora rẹ, rúkèrúdò rẹ àti bí wọ́n ṣe ń fipá mú ọ sìnrú,
4 o máa pa òwe yìí sí ọba Bábílónì pé: “Ẹ wo bí òpin ṣe dé bá ẹni tó ń fipá kó àwọn míì ṣiṣẹ́! Ẹ wo bí ìfìyàjẹni ṣe wá sí òpin!
5 Jèhófà ti kán ọ̀pá àwọn ẹni burúkú, Ọ̀pá àwọn tó ń ṣàkóso,
6 Ẹni tó ń fìbínú kan àwọn èèyàn lẹ́ṣẹ̀ẹ́ láìdáwọ́ dúró, Ẹni tó ń fi ìkannú tẹ àwọn orílẹ̀-èdè lórí ba, tó sì ń ṣe inúnibíni sí wọn láìṣíwọ́.
7 Gbogbo ayé ti wá sinmi, ó bọ́ lọ́wọ́ ìyọlẹ́nu. Àwọn èèyàn ń kígbe ayọ̀.
8 Àwọn igi júnípà pàápàá ń yọ̀ torí rẹ, Pẹ̀lú àwọn igi kédárì Lẹ́bánónì. Wọ́n sọ pé, ‘Látìgbà tí o ti ṣubú, Kò sí agégi kankan tó dìde sí wa.’
9 Isà Òkú tó wà nísàlẹ̀ pàápàá ti ru sókè, Láti pàdé rẹ tí o bá dé. Nítorí rẹ, ó jí àwọn tí ikú ti pa, Gbogbo àwọn aṣáájú ayé tó ń fìyà jẹni. Ó ń mú kí gbogbo ọba àwọn orílẹ̀-èdè dìde lórí ìtẹ́ wọn.
10 Gbogbo wọn sọ fún ọ pé, ‘Ṣé ìwọ náà ti di aláìlágbára bíi tiwa ni? Ṣé o ti dà bíi wa ni?
11 A ti mú ìyangàn rẹ lọ sínú Isà Òkú, Ìró àwọn ohun ìkọrin rẹ olókùn tín-ín-rín. Àwọn ìdin tẹ́ rẹrẹ lábẹ́ rẹ bí ibùsùn, Kòkòrò mùkúlú sì ni ìbora rẹ.’
12 Wo bí o ṣe já bọ́ láti ọ̀run, Ìwọ ẹni tó ń tàn, ọmọ òwúrọ̀! Wo bí a ṣe gé ọ já bọ́ lulẹ̀, Ìwọ tó ṣẹ́gun àwọn orílẹ̀-èdè!
13 O sọ lọ́kàn rẹ pé, ‘Màá gòkè lọ sí ọ̀run. Màá gbé ìtẹ́ mi ga ju àwọn ìràwọ̀ Ọlọ́run, Màá sì jókòó sórí òkè ìpàdé, Láwọn ibi tó jìnnà jù ní àríwá.
14 Màá gòkè lọ sórí àwọsánmà; Màá mú ara mi jọ Ẹni Gíga Jù Lọ.’
15 Kàkà bẹ́ẹ̀, a máa sọ̀ ọ́ kalẹ̀ lọ sínú Isà Òkú, Sí àwọn ibi tó jìnnà jù nínú kòtò.
16 Àwọn tó rí ọ máa tẹjú mọ́ ọ; Wọ́n máa yẹ̀ ọ́ wò fínnífínní, wọ́n á sọ pé, ‘Ṣé ọkùnrin tó ń mi ayé tìtì nìyí, Tó kó jìnnìjìnnì bá àwọn ìjọba,
17 Tó mú kí ilẹ̀ ayé tí à ń gbé dà bí aginjù, Tó sì gba àwọn ìlú rẹ̀, Tí kò jẹ́ kí àwọn ẹlẹ́wọ̀n rẹ̀ pa dà sílé?’
18 Gbogbo ọba àwọn orílẹ̀-èdè yòókù, Àní, gbogbo wọn dùbúlẹ̀ nínú ògo, Kálukú nínú ibojì rẹ̀.
19 Àmọ́ a sọ ìwọ nù láìní sàréè, Bí èéhù tí a kórìíra, Tí wọ́n fi àwọn tí a fi idà gún pa, bò bí aṣọ, Tó sọ̀ kalẹ̀ lọ bá àwọn òkúta inú kòtò, Bí òkú tí wọ́n fẹsẹ̀ tẹ̀ mọ́lẹ̀.
20 O ò ní lọ bá wọn nínú sàréè, Torí o run ilẹ̀ rẹ, O pa àwọn èèyàn tìrẹ. A ò ní dárúkọ ọmọ àwọn aṣebi mọ́ títí láé.
21 Ẹ ṣètò ibi ìpẹran fún àwọn ọmọ rẹ̀, Torí ẹ̀bi àwọn baba ńlá wọn, Kí wọ́n má bàa dìde, kí wọ́n sì gba ayé, Kí wọ́n wá fi àwọn ìlú wọn kún ilẹ̀ náà.”
22 “Màá dìde sí wọn,” ni Jèhófà Ọlọ́run àwọn ọmọ ogun wí. “Màá pa orúkọ àti àṣẹ́kù run, màá sì pa àtọmọdọ́mọ àti ìran tó ń bọ̀ run kúrò ní Bábílónì,” ni Jèhófà wí.
23 “Màá sọ ọ́ di ibùgbé àwọn òòrẹ̀ àti agbègbè tó ní irà, màá sì fi ìgbálẹ̀ ìparun gbá a,” ni Jèhófà Ọlọ́run àwọn ọmọ ogun wí.
24 Jèhófà Ọlọ́run àwọn ọmọ ogun ti búra pé: “Bí mo ṣe gbèrò gẹ́lẹ́ ló máa rí, Ohun tí mo sì pinnu gẹ́lẹ́ ló máa ṣẹ.
25 Màá fọ́ ará Ásíríà náà túútúú ní ilẹ̀ mi, Màá sì tẹ̀ ẹ́ mọ́lẹ̀ lórí àwọn òkè mi. Àjàgà rẹ̀ máa kúrò lọ́rùn wọn, Ẹrù rẹ̀ sì máa kúrò ní èjìká wọn.”
26 Ohun tí a ti pinnu láti ṣe sí gbogbo ayé nìyí, Ọwọ́ tí a sì nà jáde sí gbogbo orílẹ̀-èdè nìyí.
27 Torí pé Jèhófà Ọlọ́run àwọn ọmọ ogun ti pinnu, Ta ló lè dà á rú? Ó ti na ọwọ́ rẹ̀ jáde, Ta ló sì lè dá a pa dà?
28 Ní ọdún tí Ọba Áhásì kú, ìkéde yìí wáyé, pé:
29 “Kí ẹnì kankan nínú rẹ má yọ̀, ìwọ Filísíà, Torí pé ọ̀pá ẹni tó ń lù ọ́ ti kán. Torí ejò olóró máa jáde látinú gbòǹgbò ejò, Ọmọ rẹ̀ sì máa jẹ́ ejò oníná tó ń fò.
30 Tí àkọ́bí àwọn ẹni rírẹlẹ̀ bá ń jẹun, Tí àwọn aláìní sì dùbúlẹ̀ láìséwu, Màá fi ìyàn pa gbòǹgbò rẹ, A sì máa pa ohun tó bá ṣẹ́ kù lára rẹ.
31 Pohùn réré ẹkún, ìwọ ẹnubodè! Ké jáde, ìwọ ìlú! Ọkàn gbogbo yín máa domi, ẹ̀yin Filísíà! Torí èéfín ń rú bọ̀ láti àríwá, Kò sì sẹ́ni tí kì í ṣe kánkán nínú ọ̀wọ́ ọmọ ogun rẹ̀.”
32 Báwo ni kí wọ́n ṣe dá àwọn ìránṣẹ́ orílẹ̀-èdè náà lóhùn? Pé Jèhófà ti fi ìpìlẹ̀ Síónì lélẹ̀ Àti pé àwọn tó rẹlẹ̀ nínú àwọn èèyàn rẹ̀ máa fi ibẹ̀ ṣe ààbò.
15 Ọ̀rọ̀ ìkéde sí Móábù: Torí a ti pa á run ní òru kan, A ti pa Árì ti Móábù lẹ́nu mọ́. Torí a ti pa á run ní òru kan, A ti pa Kírì ti Móábù lẹ́nu mọ́.
2 Ó ti gòkè lọ sí Ilé àti sí Díbónì, Lọ sí àwọn ibi gíga láti sunkún. Móábù ń sunkún torí Nébò àti torí Médébà. Wọ́n fá gbogbo orí korodo, wọ́n gé gbogbo irùngbọ̀n mọ́lẹ̀.
3 Wọ́n wọ aṣọ ọ̀fọ̀ lójú ọ̀nà. Gbogbo wọn ń pohùn réré ẹkún lórí àwọn òrùlé àtàwọn ojúde ìlú wọn; Wọ́n ń sunkún bí wọ́n ṣe ń sọ̀ kalẹ̀ lọ.
4 Hẹ́ṣíbónì àti Éléálè ké jáde; Wọ́n gbọ́ ohùn wọn ní Jáhásì lọ́hùn-ún lọ́hùn-ún. Ìdí nìyẹn tí àwọn ọkùnrin Móábù tó dira ogun fi ń kígbe ṣáá. Ó ń gbọ̀n rìrì.
5 Ọkàn mi ń ké jáde torí Móábù. Àwọn tó sá níbẹ̀ ti sá lọ sí Sóárì àti Ẹgilati-ṣẹ́líṣíyà lọ́hùn-ún lọ́hùn-ún. Wọ́n ń sunkún bí wọ́n ṣe ń gòkè lọ sí Lúhítì; Wọ́n ń ké lójú ọ̀nà Hórónáímù torí àjálù náà.
6 Torí omi Nímúrímù ti gbẹ táútáú; Koríko tútù ti gbẹ dà nù, Kò sí koríko mọ́, kò sì sí ewéko tútù kankan mọ́.
7 Ìdí nìyẹn tí wọ́n fi ń kó àwọn ohun tó ṣẹ́ kù ní ilé ìkẹ́rùsí wọn àti ọrọ̀ wọn; Wọ́n ń sọdá àfonífojì àwọn igi pọ́pílà.
8 Torí igbe wọn ń dún ní gbogbo ilẹ̀ Móábù. Ìpohùn réré ẹkún náà dé Égíláímù; Ó lọ títí dé Bia-élímù.
9 Torí ẹ̀jẹ̀ kún inú omi Dímónì, Mo ṣì máa ṣe jù bẹ́ẹ̀ lọ fún Dímónì: Kìnnìún máa pa àwọn tó yè bọ́ ní Móábù Àti àwọn tó ṣẹ́ kù ní ilẹ̀ náà.
16 Ẹ fi àgbò ránṣẹ́ sí alákòóso ilẹ̀ náà, Láti Sẹ́ẹ́là gba aginjù Lọ sórí òkè ọmọbìnrin Síónì.
2 Bí ẹyẹ tí wọ́n lé kúrò nínú ìtẹ́ rẹ̀ Ni àwọn ọmọbìnrin Móábù máa rí níbi tó ṣeé fẹsẹ̀ gbà nínú odò Áánónì.
3 “Ẹ gbani nímọ̀ràn, ẹ tẹ̀ lé ìpinnu náà. Jẹ́ kí òjìji rẹ ní ọ̀sán gangan dà bí òru. Fi àwọn tí wọ́n fọ́n ká pa mọ́, má sì dalẹ̀ àwọn tó ń sá lọ.
4 Kí àwọn èèyàn mi tó fọ́n ká máa gbé inú rẹ, ìwọ Móábù. Di ibi ààbò fún wọn torí ẹni tó ń pani run. Òpin máa dé bá aninilára, Ìparun náà máa dópin, Àwọn tó ń tẹ ẹlòmíì mọ́lẹ̀ sì máa pa rẹ́ ní ayé.
5 Ìfẹ́ tí kì í yẹ̀ máa wá mú kí ìtẹ́ kan fìdí múlẹ̀ gbọn-in. Ẹni tó jókòó sórí rẹ̀ nínú àgọ́ Dáfídì máa jẹ́ olóòótọ́; Ó máa dá ẹjọ́ bó ṣe tọ́, ó sì máa yára ṣe òdodo.”
6 A ti gbọ́ bí Móábù ṣe ń gbéra ga, ó ń gbéra ga gan-an; Bó ṣe ń gbéra ga, tó ń yangàn, tó sì ń bínú; Àmọ́ pàbó ni ọ̀rọ̀ asán rẹ̀ máa já sí.
7 Torí náà, Móábù máa pohùn réré ẹkún torí Móábù; Gbogbo wọn máa pohùn réré ẹkún. Àwọn tí wọ́n lù máa dárò torí ìṣù àjàrà gbígbẹ ti Kiri-hárésétì.
8 Torí àwọn ilẹ̀ onípele Hẹ́ṣíbónì ti gbẹ, Àjàrà Síbúmà, Àwọn alákòóso àwọn orílẹ̀-èdè ti tẹ àwọn ẹ̀ka rẹ̀ tó pupa fòò mọ́lẹ̀; Wọ́n ti lọ títí dé Jásérì; Wọ́n ti tàn dé aginjù. Àwọn ọ̀mùnú rẹ̀ ti tàn kálẹ̀, wọ́n sì ti lọ títí dé òkun.
9 Ìdí nìyẹn tí màá fi sunkún torí àjàrà Síbúmà bí mo ṣe ń sunkún torí Jásérì. Màá fi omijé mi rin ọ́ gbingbin, ìwọ Hẹ́ṣíbónì àti Éléálè, Torí pé igbe tí wọ́n ń ké torí èso ìgbà ẹ̀ẹ̀rùn rẹ àti ìkórè rẹ ti dópin.
10 A ti mú ayọ̀ àti ìdùnnú kúrò nínú ọgbà eléso, Kò sì sí orin ayọ̀ tàbí ariwo nínú àwọn ọgbà àjàrà. Ẹni tó ń fẹsẹ̀ tẹ àjàrà kò tẹ̀ ẹ́ mọ́ ní àwọn ibi ìfúntí láti ṣe wáìnì, Torí mo ti mú kí ariwo náà dáwọ́ dúró.
11 Ìdí nìyẹn tó fi jẹ́ pé inú mi lọ́hùn-ún ń ru sókè torí Móábù, Bí ìgbà tí wọ́n ń ta háàpù, Àti inú mi lọ́hùn-ún torí Kiri-hárésétì.
12 Kódà, tí Móábù bá tán ara rẹ̀ lókun lórí ibi gíga, tó sì lọ gbàdúrà nínú ibi mímọ́ rẹ̀, kò ní rí nǹkan kan ṣe.
13 Ọ̀rọ̀ tí Jèhófà ti sọ nípa Móábù nìyí.
14 Ní báyìí, Jèhófà sọ pé: “Láàárín ọdún mẹ́ta, bí iye ọdún alágbàṣe, onírúurú rúkèrúdò ni wọ́n máa fi dójú ti ògo Móábù, àwọn tó máa ṣẹ́ kù máa kéré gan-an, wọn ò sì ní já mọ́ nǹkan kan.”
17 Ọ̀rọ̀ ìkéde sí Damásíkù: “Wò ó! Damásíkù ò ní jẹ́ ìlú mọ́, Ó sì máa di àwókù.
2 A máa pa àwọn ìlú Áróérì tì; Wọ́n máa di ibi tí àwọn agbo ẹran ń dùbúlẹ̀ sí Ẹnì kankan ò sì ní dẹ́rù bà wọ́n.
3 Àwọn ìlú olódi ò ní sí mọ́ ní Éfúrémù, Ìjọba ò sì ní sí mọ́ ní Damásíkù; Àwọn tó ṣẹ́ kù lára Síríà Sì máa dà bí ògo àwọn ọmọ Ísírẹ́lì,” ni Jèhófà Ọlọ́run àwọn ọmọ ogun wí.
4 “Ní ọjọ́ yẹn, ògo Jékọ́bù máa dín kù, Ara rẹ̀ tó dá ṣáṣá sì máa joro.
5 Ó máa dà bí ìgbà tí ẹni tó ń kórè bá ń kó ọkà tó wà ní ìdúró jọ, Tí apá rẹ̀ sì ń kórè ṣírí ọkà, Bí ìgbà tí èèyàn ń pèéṣẹ́ ọkà ní Àfonífojì Réfáímù.
6 Èéṣẹ́ nìkan ló máa ṣẹ́ kù, Bí ìgbà tí wọ́n lu igi ólífì: Ólífì méjì tàbí mẹ́ta tó pọ́n nìkan ló ṣẹ́ kù lórí ẹ̀ka tó ga jù, Mẹ́rin tàbí márùn-ún nìkan lórí àwọn ẹ̀ka rẹ̀ tó ń so èso,” ni Jèhófà Ọlọ́run Ísírẹ́lì wí.
7 Ní ọjọ́ yẹn, èèyàn máa yíjú sókè wo Aṣẹ̀dá rẹ̀, ojú rẹ̀ á sì máa wo Ẹni Mímọ́ Ísírẹ́lì.
8 Kò ní wo àwọn pẹpẹ, iṣẹ́ ọwọ́ rẹ̀; kò sì ní tẹjú mọ́ ohun tó fi ìka rẹ̀ ṣe, ì báà jẹ́ àwọn òpó òrìṣà tàbí àwọn pẹpẹ tùràrí.
9 Ní ọjọ́ yẹn, àwọn ìlú ààbò rẹ̀ máa dà bí ibi tí wọ́n pa tì lórí ilẹ̀ tí igi pọ̀ sí, Bí ẹ̀ka tí wọ́n pa tì níwájú àwọn ọmọ Ísírẹ́lì; Ó máa di ahoro.
10 Torí o ti gbàgbé Ọlọ́run ìgbàlà rẹ; O ò rántí Àpáta ààbò rẹ. Ìdí nìyẹn tí o fi gbin àwọn ohun tó rẹwà, Tí o sì fi ọ̀mùnú àjèjì gbìn ín.
11 Ní ọ̀sán, o rọra ṣe ọgbà yí oko rẹ ká, Ní àárọ̀, o mú kí irúgbìn rẹ rú jáde, Àmọ́ ìkórè ò ní sí ní ọjọ́ àìsàn àti ìrora tí kò ṣeé wò sàn.
12 Fetí sílẹ̀! Ọ̀pọ̀ èèyàn ń fa rúkèrúdò, Wọ́n ń pariwo bí omi òkun tó ń ru gùdù! Àwọn orílẹ̀-èdè ń hó yèè, Ìró wọn dà bí ariwo alagbalúgbú omi!
13 Ìró àwọn orílẹ̀-èdè máa dà bí ariwo omi púpọ̀. Ó máa bá wọn wí, wọ́n sì máa sá lọ jìnnà réré, Wọ́n á sá lọ bí ìgbà tí atẹ́gùn ń fẹ́ ìyàngbò lórí àwọn òkè, Bí ẹ̀gún tí ìjì ń gbé yípo yípo.
14 Ìbẹ̀rù wà ní ìrọ̀lẹ́. Kó tó di àárọ̀, wọn ò sí mọ́. Ìpín àwọn tó ń kó wa lẹ́rù nìyí, Ohun tó sì máa ṣelẹ̀ sí àwọn tó ń kó ohun ìní wa nìyí.
18 Ilẹ̀ tí ìyẹ́ àwọn kòkòrò ti ń kùn yùnmù gbé, Ní agbègbè àwọn odò Etiópíà!
2 Ó ń rán àwọn aṣojú gba ojú òkun, Wọ́n gba orí omi nínú àwọn ọkọ̀ tí wọ́n fi òrépèté ṣe, ó ní: “Ẹ lọ, ẹ̀yin ìránṣẹ́ tó yára kánkán, Sí orílẹ̀-èdè tó ga, tí ara rẹ̀ sì ń dán, Sí àwọn èèyàn tí wọ́n ń bẹ̀rù níbi gbogbo, Sí orílẹ̀-èdè tó lágbára, tó máa ń ṣẹ́gun, Tí àwọn odò ti wọ́ ilẹ̀ rẹ̀ lọ.”
3 Gbogbo ẹ̀yin tí ẹ̀ ń gbé ilẹ̀ náà àti ẹ̀yin tí ẹ̀ ń gbé ayé, Ohun tí ẹ máa rí máa dà bí àmì tí wọ́n gbé sókè lórí àwọn òkè, Ẹ sì máa gbọ́ ìró tó dà bí ìgbà tí wọ́n ń fun ìwo.
4 Torí ohun tí Jèhófà sọ fún mi nìyí: “Màá wà láìsí ẹni tó máa yọ mí lẹ́nu, màá sì máa wo ibi tí mo fìdí múlẹ̀ sí, Bí ooru tó rọra ń mú nínú ìtànṣán oòrùn, Bí ìrì tó ń sẹ̀ látinú ìkùukùu nínú ooru ìgbà ìkórè.
5 Torí kó tó di ìgbà ìkórè, Tí ìtànná bá yọ tán, tí ìtànná òdòdó sì ti di èso àjàrà tó pọ́n, Wọ́n máa fi ohun ìrẹ́wọ́ ọ̀gbìn gé àwọn ọ̀mùnú rẹ̀ kúrò, Wọ́n máa gé àwọn ọwọ́ rẹ̀ kúrò, wọ́n á sì kó o dà nù.
6 Wọ́n á fi gbogbo rẹ̀ sílẹ̀ fún àwọn ẹyẹ aṣọdẹ lórí òkè Àti àwọn ẹranko orí ilẹ̀. Orí wọn ni àwọn ẹyẹ aṣọdẹ ti máa lo ìgbà ẹ̀ẹ̀rùn, Gbogbo ẹranko orí ilẹ̀ sì máa lo ìgbà ìkórè lórí wọn.
7 Ní àkókò yẹn, wọ́n máa mú ẹ̀bùn wá fún Jèhófà Ọlọ́run àwọn ọmọ ogun, Látọ̀dọ̀ orílẹ̀-èdè tó ga, tí ara rẹ̀ sì ń dán, Látọ̀dọ̀ àwọn èèyàn tí wọ́n ń bẹ̀rù níbi gbogbo, Látọ̀dọ̀ orílẹ̀-èdè tó lágbára, tó máa ń ṣẹ́gun, Tí àwọn odò ti wọ́ ilẹ̀ rẹ̀ lọ Sí ibi tó ń jẹ́ orúkọ Jèhófà Ọlọ́run àwọn ọmọ ogun, Òkè Síónì.”
19 Ọ̀rọ̀ ìkéde sí Íjíbítì: Wò ó! Jèhófà gun àwọsánmà tó ń yára kánkán, ó sì ń bọ̀ wá sí Íjíbítì. Àwọn ọlọ́run Íjíbítì tí kò ní láárí máa gbọ̀n rìrì níwájú rẹ̀, Ọkàn Íjíbítì sì máa domi nínú rẹ̀.
2 “Màá mú kí àwọn ọmọ Íjíbítì dojú kọ ara wọn, Wọ́n á sì bá ara wọn jà, Kálukú máa bá arákùnrin rẹ̀ àti ọmọnìkejì rẹ̀ jà, Ìlú máa bá ìlú jà, ìjọba sì máa bá ìjọba jà.
3 Ìdààmú sì máa bá Íjíbítì láàárín rẹ̀, Màá sì da àwọn ohun tó ń gbèrò rú. Wọ́n máa yíjú sí àwọn ọlọ́run tí kò ní láárí, Àwọn atujú, àwọn abẹ́mìílò àti àwọn woṣẹ́woṣẹ́.
4 Màá fa Íjíbítì lé ọ̀gá tó le lọ́wọ́, Ọba tó sì burú máa jẹ lé wọn lórí,” ni Olúwa tòótọ́, Jèhófà Ọlọ́run àwọn ọmọ ogun wí.
5 Omi òkun máa gbẹ, Kò ní sí omi nínú odò, ó sì máa gbẹ táútáú.
6 Àwọn odò á máa rùn; Àwọn ipa odò Náílì nílẹ̀ Íjíbítì máa fà, ó sì máa gbẹ táútáú. Àwọn esùsú àti koríko etídò máa jẹrà.
7 Àwọn ewéko tó wà létí odò Náílì, ní bèbè Náílì, Àti gbogbo ilẹ̀ tí wọ́n fúnrúgbìn sí létí odò Náílì máa gbẹ. Ó máa fẹ́ lọ, kò sì ní sí mọ́.
8 Àwọn apẹja máa ṣọ̀fọ̀, Àwọn tó ń ju ìwọ̀ ẹja sínú odò Náílì máa dárò, Àwọn tó sì ń na àwọ̀n ìpẹja wọn sí ojú omi máa dín kù.
9 Ojú máa ti àwọn tó ń ya ọ̀gbọ̀ Àti àwọn tó ń hun aṣọ funfun.
10 Wọ́n máa tẹ àwọn ahunṣọ rẹ̀ rẹ́; Gbogbo alágbàṣe rẹ̀ máa kẹ́dùn.
11 Òmùgọ̀ ni àwọn olórí Sóánì. Ìmọ̀ràn tí kò bọ́gbọ́n mu làwọn tó gbọ́n jù nínú àwọn agbani-nímọ̀ràn Fáráò ń mú wá. Báwo lẹ ṣe máa sọ fún Fáráò pé: “Àtọmọdọ́mọ àwọn ọlọ́gbọ́n ni mí, Àtọmọdọ́mọ àwọn ọba àtijọ́”?
12 Àwọn ọlọ́gbọ́n rẹ wá dà? Jẹ́ kí wọ́n sọ fún ọ, tí wọ́n bá mọ ohun tí Jèhófà Ọlọ́run àwọn ọmọ ogun ti pinnu nípa Íjíbítì.
13 Àwọn olórí Sóánì ti hùwà òpònú; Wọ́n ti tan àwọn olórí Nófì jẹ; Àwọn ìjòyè àwọn ẹ̀ya rẹ̀ ti kó Íjíbítì ṣìnà.
14 Jèhófà ti fi ẹ̀mí ìdàrúdàpọ̀ kọ lù ú; Wọ́n sì ti kó Íjíbítì ṣìnà nínú gbogbo ohun tó ń ṣe, Bí ọ̀mùtí tó ń ta gọ̀ọ́gọ̀ọ́ nínú èébì rẹ̀.
15 Íjíbítì ò sì ní rí iṣẹ́ kankan ṣe, Ì báà jẹ́ orí tàbí ìrù, ọ̀mùnú tàbí koríko etídò.
16 Ní ọjọ́ yẹn, Íjíbítì máa dà bí obìnrin, ó máa gbọ̀n rìrì, ẹ̀rù á sì máa bà á torí ọwọ́ ìhàlẹ̀ tí Jèhófà Ọlọ́run àwọn ọmọ ogun gbé sókè sí i.
17 Ilẹ̀ Júdà sì máa di ohun ìbẹ̀rù fún Íjíbítì. Tí wọ́n bá gbọ́ orúkọ rẹ̀, ẹ̀rù máa bà wọ́n torí ìpinnu tí Jèhófà Ọlọ́run àwọn ọmọ ogun ti ṣe lòdì sí wọn.
18 Ní ọjọ́ yẹn, ìlú márùn-ún máa wà nílẹ̀ Íjíbítì tí wọ́n ń sọ èdè Kénáánì, tí wọ́n á sì búra pé àwọn máa dúró ti Jèhófà Ọlọ́run àwọn ọmọ ogun. Ìlú kan á máa jẹ́ Ìlú Ìyalulẹ̀.
19 Ní ọjọ́ yẹn, pẹpẹ kan máa wà fún Jèhófà ní àárín ilẹ̀ Íjíbítì, òpó kan sì máa wà fún Jèhófà níbi ààlà rẹ̀.
20 Ó máa jẹ́ àmì àti ẹ̀rí sí Jèhófà Ọlọ́run àwọn ọmọ ogun nílẹ̀ Íjíbítì; torí wọ́n máa ké pe Jèhófà nítorí àwọn aninilára, ó sì máa rán olùgbàlà kan sí wọn, ẹni tó tóbi lọ́lá, tó máa gbà wọ́n là.
21 Jèhófà máa jẹ́ kí àwọn ọmọ Íjíbítì mọ òun, àwọn ọmọ Íjíbítì sì máa mọ Jèhófà ní ọjọ́ yẹn, wọ́n máa rúbọ, wọ́n á mú ẹ̀bùn wá, wọ́n á jẹ́jẹ̀ẹ́ fún Jèhófà, wọ́n á sì san án.
22 Jèhófà máa kọ lu Íjíbítì, á kọ lù ú, á sì wò ó sàn; wọ́n á pa dà sọ́dọ̀ Jèhófà, á gbọ́ ẹ̀bẹ̀ wọn, á sì wò wọ́n sàn.
23 Ní ọjọ́ yẹn, ọ̀nà kan máa jáde láti Íjíbítì lọ sí Ásíríà. Ásíríà máa wá sí Íjíbítì, Íjíbítì sì máa lọ sí Ásíríà, Íjíbítì àti Ásíríà sì jọ máa sin Ọlọ́run.
24 Ní ọjọ́ yẹn, Ísírẹ́lì máa ṣe ìkẹta Íjíbítì àti Ásíríà, àwọn tí a bù kún ní àárín ayé,
25 torí Jèhófà Ọlọ́run àwọn ọmọ ogun ti máa súre fún un pé: “Ìbùkún ni fún àwọn èèyàn mi, Íjíbítì, àti iṣẹ́ ọwọ́ mi, Ásíríà, àti ogún mi, Ísírẹ́lì.”
20 Ní ọdún tí Ságónì ọba Ásíríà rán Tátánì lọ sí Áṣídódì, ó bá Áṣídódì jagun, ó sì gbà á.
2 Ní àkókò yẹn, Jèhófà gbẹnu Àìsáyà ọmọ Émọ́ọ̀sì sọ̀rọ̀, ó ní: “Lọ, kí o tú aṣọ ọ̀fọ̀ kúrò ní ìbàdí rẹ, kí o sì bọ́ bàtà kúrò ní ẹsẹ̀ rẹ.” Ó sì ṣe bẹ́ẹ̀, ó wá ń rìn káàkiri ní ìhòòhò àti láìwọ bàtà.
3 Jèhófà wá sọ pé: “Bí ìránṣẹ́ mi Àìsáyà ṣe rìn káàkiri ní ìhòòhò, láìwọ bàtà fún ọdún mẹ́ta, láti fi ṣe àmì àti àpẹẹrẹ ohun tó máa ṣẹlẹ̀ sí Íjíbítì àti Etiópíà,
4 bẹ́ẹ̀ gẹ́lẹ́ ni ọba Ásíríà máa kó àwọn ẹrú Íjíbítì àti Etiópíà lọ sí ìgbèkùn, àwọn ọmọdékùnrin àtàwọn àgbà ọkùnrin, ní ìhòòhò àti láìwọ bàtà, ìdí wọn á sì hàn síta, Íjíbítì máa rin ìhòòhò.
5 Ẹ̀rù máa bà wọ́n, ojú sì máa tì wọ́n torí Etiópíà tí wọ́n gbẹ́kẹ̀ lé àti Íjíbítì tí wọ́n fi ń yangàn.
6 Ní ọjọ́ yẹn, àwọn tó ń gbé ilẹ̀ etíkun yìí máa sọ pé, ‘Ẹ wo ohun tó ṣẹlẹ̀ sí ẹni tí a gbẹ́kẹ̀ lé, tí a sá lọ bá pé kó ràn wá lọ́wọ́, kó sì gbà wá lọ́wọ́ ọba Ásíríà! Báwo la ṣe máa yè bọ́ báyìí?’”
21 Ọ̀rọ̀ ìkéde sí aginjù òkun: Ó ń bọ̀ bí ìjì tó fẹ́ kọjá ní gúúsù, Láti aginjù, láti ilẹ̀ tó ń dẹ́rù bani.
2 A ti sọ ìran kan tó le fún mi: Ọ̀dàlẹ̀ ń dalẹ̀, Apanirun sì ń pani run. Gòkè lọ, ìwọ Élámù! Gbógun tini, ìwọ Mídíà! Màá fòpin sí gbogbo ẹ̀dùn ọkàn tó mú kó bá àwọn èèyàn.
3 Ìdí nìyẹn tí mo fi ń jẹ̀rora gidigidi. Àwọn iṣan mi ń sún kì, Bíi ti obìnrin tó ń bímọ. Ìdààmú tó bá mi ò jẹ́ kí n gbọ́ràn; Ìyọlẹ́nu tó bá mi ò jẹ́ kí n ríran.
4 Ọkàn mi dà rú; jìnnìjìnnì bò mí. Ìrọ̀lẹ́ tí mò ń retí ń dẹ́rù bà mí.
5 Ẹ tẹ́ tábìlì, kí ẹ sì to àwọn ìjókòó! Ẹ jẹ, kí ẹ sì mu! Ẹ dìde, ẹ̀yin ìjòyè, ẹ fi òróró yan apata!
6 Torí ohun tí Jèhófà sọ fún mi nìyí: “Lọ, yan aṣọ́nà, kí o sì ní kó ròyìn ohun tó bá rí.”
7 Ó sì rí kẹ̀kẹ́ ogun àtàwọn ẹṣin, Kẹ̀kẹ́ ogun kẹ́tẹ́kẹ́tẹ́, Kẹ̀kẹ́ ogun ràkúnmí. Ó fara balẹ̀ wò ó, ó sì kíyè sí i dáadáa.
8 Ó wá ké jáde bíi kìnnìún, ó ní: “Jèhófà, orí ilé ìṣọ́ ni mò ń dúró sí nígbà gbogbo ní ọ̀sán, Mi ò sì kúrò níbi tí a fi mí ṣọ́ ní gbogbo òru.
9 Wo ohun tó ń bọ̀: Àwọn ọkùnrin wà nínú kẹ̀kẹ́ ogun tí wọ́n so àwọn ẹṣin mọ́!” Ó wá sọ pé: “Ó ti ṣubú! Bábílónì ti ṣubú! Gbogbo ère gbígbẹ́ àwọn ọlọ́run rẹ̀ ló ti fọ́ sílẹ̀ túútúú!”
10 Ẹ̀yin èèyàn mi tí wọ́n ti pa bí ọkà, Ohun tó tinú ibi ìpakà mi jáde, Mo ti sọ ohun tí mo gbọ́ fún ọ látọ̀dọ̀ Jèhófà Ọlọ́run àwọn ọmọ ogun, Ọlọ́run Ísírẹ́lì.
11 Ọ̀rọ̀ ìkéde sí Dúmà: Ẹnì kan ń ké pè mí láti Séírì pé: “Olùṣọ́, báwo ni òru ṣe rí? Olùṣọ́, báwo ni òru ṣe rí?”
12 Olùṣọ́ sọ pé: “Òwúrọ̀ ń bọ̀, bẹ́ẹ̀ náà ni òru. Tí ẹ bá fẹ́ wádìí, ẹ wádìí. Ẹ tún pa dà wá!”
13 Ọ̀rọ̀ ìkéde sí aṣálẹ̀ tó tẹ́jú: Inú igbó, nínú aṣálẹ̀ tó tẹ́jú lẹ máa sùn mọ́jú, Ẹ̀yin ará Dédánì tó ń rìnrìn àjò.
14 Ẹ gbé omi wá pàdé ẹni tí òùngbẹ ń gbẹ, Ẹ̀yin tí ẹ̀ ń gbé ilẹ̀ Témà, Kí ẹ sì gbé oúnjẹ wá fún ẹni tó ń sá lọ.
15 Torí wọ́n ti sá fún àwọn idà, idà tí wọ́n fà yọ, Fún ọrun tí wọ́n fà àti ogun tó gbóná janjan.
16 Torí ohun tí Jèhófà sọ fún mi nìyí: “Láàárín ọdún kan, bíi ti ọdún alágbàṣe, gbogbo ògo Kídárì máa wá sí òpin.
17 Àwọn tó bá ṣẹ́ kù nínú àwọn jagunjagun Kídárì tí wọ́n ń ta ọfà máa kéré, torí Jèhófà Ọlọ́run Ísírẹ́lì ti sọ ọ́.”
22 Ìkéde nípa Àfonífojì Ìran: Kí ló ṣe yín, tí gbogbo yín fi lọ sórí àwọn òrùlé?
2 Ìwọ tí rúkèrúdò kún inú rẹ, Ìwọ ìlú aláriwo, ìlú tó ń yọ̀ gidigidi. Kì í ṣe idà ni wọ́n fi pa àwọn èèyàn rẹ tí wọ́n pa, Bẹ́ẹ̀ ni wọn ò kú sójú ogun.
3 Gbogbo àwọn apàṣẹwàá rẹ ti jọ sá lọ. Wọ́n mú wọn ní ẹlẹ́wọ̀n láìlo ọfà. Gbogbo àwọn tí wọ́n rí ni wọ́n mú ní ẹlẹ́wọ̀n, Bí wọ́n tiẹ̀ sá lọ sí ọ̀nà jíjìn.
4 Ìdí nìyẹn tí mo fi sọ pé: “Ẹ yí ojú yín kúrò lọ́dọ̀ mi, Màá sì sunkún gidigidi. Ẹ má fi dandan sọ pé ẹ fẹ́ tù mí nínú Torí ìparun ọmọbìnrin àwọn èèyàn mi.
5 Torí ọjọ́ ìdàrúdàpọ̀, ìṣẹ́gun àti ìbẹ̀rù ni, Látọ̀dọ̀ Olúwa Ọba Aláṣẹ, Jèhófà Ọlọ́run àwọn ọmọ ogun, Ní Àfonífojì Ìran. Wọ́n máa wó ògiri palẹ̀, Wọ́n sì máa kígbe sí òkè.
6 Élámù gbé apó, Pẹ̀lú àwọn tó ń gun kẹ̀kẹ́ ogun àtàwọn ẹṣin, Kírì sì ṣí apata.
7 Àwọn àfonífojì rẹ tó dáa jù Máa kún fún kẹ̀kẹ́ ogun, Àwọn ẹṣin sì máa dúró sí àyè wọn ní ẹnubodè,
8 Wọ́n á mú aṣọ tí wọ́n ta bo Júdà kúrò. “Ní ọjọ́ yẹn, o máa wo apá ibi tí wọ́n ń kó nǹkan ìjà sí ní Ilé Igbó,
9 ẹ sì máa rí ọ̀pọ̀lọpọ̀ àlàfo Ìlú Dáfídì. Ẹ máa gbá adágún omi ìsàlẹ̀ jọ.
10 Ẹ máa ka àwọn ilé Jerúsálẹ́mù, ẹ sì máa wó àwọn ilé náà láti fi mú kí ògiri náà túbọ̀ lágbára.
11 Láàárín ògiri méjèèjì, ẹ máa ṣe ohun tó lè gba adágún omi àtijọ́ dúró, àmọ́ ẹ ò ní wo Aṣẹ̀dá rẹ̀ Atóbilọ́lá, ẹ ò sì ní rí Ẹni tó dá a tipẹ́tipẹ́.
12 Ní ọjọ́ yẹn, Olúwa Ọba Aláṣẹ, Jèhófà Ọlọ́run àwọn ọmọ ogun, Máa ní kí wọ́n sunkún, kí wọ́n sì ṣọ̀fọ̀, Ó máa ní kí wọ́n fá orí, kí wọ́n sì wọ aṣọ ọ̀fọ̀.
13 Àmọ́ dípò ìyẹn, wọ́n ń yọ̀, inú wọn sì ń dùn, Wọ́n ń pa màlúù, wọ́n sì ń dúńbú àgùntàn, Wọ́n ń jẹ ẹran, wọ́n sì ń mu wáìnì. ‘Ẹ jẹ́ ká máa jẹ, ká sì máa mu, torí ọ̀la la máa kú.’”
14 Jèhófà Ọlọ́run àwọn ọmọ ogun wá ṣí ara rẹ̀ payá ní etí mi pé: “‘A ò ní ṣètùtù ẹ̀ṣẹ̀ yìí fún yín títí ẹ̀yin èèyàn yìí fi máa kú,’ ni Olúwa Ọba Aláṣẹ, Jèhófà Ọlọ́run àwọn ọmọ ogun wí.”
15 Ohun tí Olúwa Ọba Aláṣẹ, Jèhófà Ọlọ́run àwọn ọmọ ogun, sọ nìyí: “Wọlé lọ bá ìríjú yìí, ìyẹn Ṣébínà, ẹni tó ń bójú tó ilé, kí o sì sọ fún un pé,
16 ‘Kí ló jẹ́ tìrẹ níbí, ta sì ni èèyàn rẹ níbí, tí o fi gbẹ́ ibi ìsìnkú síbí fún ara rẹ?’ Ibi gíga ló ń gbẹ́ ibi ìsìnkú rẹ̀ sí; inú àpáta ló ń gbẹ́ ibi ìsinmi sí fún ara rẹ̀.
17 ‘Wò ó! Jèhófà máa fi ọ́ sọ̀kò sílẹ̀, ìwọ ọkùnrin, ó sì máa fipá gbá ọ mú.
18 Ó dájú pé ó máa dì ọ́ le dan-in dan-in, ó sì máa jù ọ́ dà nù bíi bọ́ọ̀lù sí ilẹ̀ tó fẹ̀. Ibẹ̀ lo máa kú sí, ibẹ̀ sì ni àwọn kẹ̀kẹ́ ẹṣin rẹ ológo máa wà, èyí máa dójú ti ilé ọ̀gá rẹ.
19 Mo máa yọ ọ́ nípò, màá sì lé ọ kúrò ní ipò rẹ.
20 “‘Ní ọjọ́ yẹn, màá pe ìránṣẹ́ mi, Élíákímù ọmọ Hilikáyà,
21 màá wọ aṣọ rẹ fún un, màá de ọ̀já rẹ mọ́ ọn pinpin, màá sì gbé àṣẹ rẹ lé e lọ́wọ́. Ó máa di bàbá àwọn tó ń gbé Jerúsálẹ́mù àti ilé Júdà.
22 Màá sì fi kọ́kọ́rọ́ ilé Dáfídì sí èjìká rẹ̀. Tó bá ṣí ibì kan, ẹnì kankan ò ní tì í; tó bá sì ti ibì kan, ẹnì kankan ò ní ṣí i.
23 Màá kàn án mọ́lẹ̀ bí èèkàn sí ibi tó máa wà títí lọ, ó sì máa dà bí ìtẹ́ ògo fún ilé bàbá rẹ̀.
24 Wọ́n máa gbé gbogbo ògo ilé bàbá rẹ̀ kọ́ sára rẹ̀, àwọn àtọmọdọ́mọ àtàwọn ọmọ, gbogbo ohun èlò kéékèèké, àwọn ohun èlò tó rí bí abọ́, títí kan gbogbo ìṣà ńlá.
25 “‘Ní ọjọ́ yẹn,’ ni Jèhófà Ọlọ́run àwọn ọmọ ogun wí, ‘a máa yọ èèkàn tí a kàn mọ́ ibi tó máa wà títí lọ, a máa gé e lulẹ̀, ó sì máa ṣubú, ẹrù tó gbé máa ṣubú, ó sì máa pa run, torí Jèhófà fúnra rẹ̀ ti sọ ọ́.’”
24 Wò ó! Jèhófà máa sọ ilẹ̀ náà di òfìfo, ó sì máa sọ ọ́ di ahoro. Ó ń dojú rẹ̀ dé, ó sì ń tú àwọn tó ń gbé inú rẹ̀ ká.
2 Bákan náà ló máa rí fún gbogbo èèyàn: Àwọn èèyàn àti àlùfáà, Ìránṣẹ́kùnrin àti ọ̀gá rẹ̀ ọkùnrin, Ìránṣẹ́bìnrin àti ọ̀gá rẹ̀ obìnrin, Ẹni tó ń rà àti ẹni tó ń tà, Ẹni tó ń yáni ní nǹkan àti ẹni tó ń yá nǹkan, Ẹni tó ń yáni lówó àti ẹni tó ń yáwó.
3 Wọ́n máa mú kí ilẹ̀ náà ṣófo pátápátá; Wọ́n máa kó gbogbo ẹrù rẹ̀, Torí Jèhófà ti sọ ọ̀rọ̀ yìí.
4 Ilẹ̀ náà ń ṣọ̀fọ̀; ó ń joro. Ilẹ̀ tó ń méso jáde ò lọ́ràá mọ́; ó ti ń ṣá. Àwọn gbajúmọ̀ ilẹ̀ náà ti rẹ̀ dà nù.
5 Àwọn tó ń gbé ilẹ̀ náà ti ba ibẹ̀ jẹ́, Torí wọ́n ti rú òfin, Wọ́n ti yí ìlànà pa dà, Wọ́n sì da májẹ̀mú tó wà pẹ́ títí.
6 Ìdí nìyẹn tí ègún fi jẹ ilẹ̀ náà run, Tí a sì dẹ́bi fún àwọn tó ń gbé ibẹ̀. Ìdí nìyẹn tí àwọn tó ń gbé ilẹ̀ náà fi dín kù, Àwọn tó sì ṣẹ́ kù níbẹ̀ ò pọ̀ rárá.
7 Wáìnì tuntun ń ṣọ̀fọ̀, àjàrà rọ, Gbogbo àwọn tí inú wọn sì ń dùn ń kẹ́dùn.
8 Ayọ̀ ìlù tanboríìnì ti dáwọ́ dúró; Ariwo àwọn tó ń ṣe àríyá ti dópin; Ìró ayọ̀ háàpù ti dáwọ́ dúró.
9 Wọ́n ń mu wáìnì láìsí orin, Ọtí sì ń korò lẹ́nu àwọn tó ń mu ún.
10 Ìlú tí wọ́n pa tì ti wó lulẹ̀; Gbogbo ilé wà ní títì pa kí ẹnikẹ́ni má bàa wọlé.
11 Wọ́n ń kígbe ní àwọn ojú ọ̀nà torí wáìnì. Gbogbo ìdùnnú ti pòórá; Ayọ̀ ilẹ̀ náà ti lọ.
12 Wọ́n fi ìlú náà sílẹ̀ ní àwókù; Wọ́n ti wó ẹnubodè wómúwómú, ó ti di òkìtì àwókù.
13 Bó ṣe máa rí ní ilẹ̀ náà nìyí, láàárín àwọn èèyàn náà: Bí ìgbà tí wọ́n bá lu igi ólífì, Bí ìgbà tí wọ́n pèéṣẹ́ nígbà tí ìkórè èso àjàrà dópin.
14 Wọ́n máa gbóhùn sókè, Wọ́n máa kígbe ayọ̀. Wọ́n máa kéde títóbi Jèhófà láti òkun.
15 Ìdí nìyẹn tí wọ́n fi máa yin Jèhófà lógo ní agbègbè ìmọ́lẹ̀; Ní àwọn erékùṣù òkun, wọ́n máa yin orúkọ Jèhófà, Ọlọ́run Ísírẹ́lì lógo.
16 À ń gbọ́ àwọn orin láti ìkángun ayé pé: “Ògo ni fún Olódodo!” Àmọ́ mo sọ pé: “Mò ń kú lọ, mò ń kú lọ! Ó mà ṣe fún mi o! Àwọn ọ̀dàlẹ̀ ti dalẹ̀; Ìwà ọ̀dàlẹ̀ wọn ni àwọn ọ̀dàlẹ̀ fi dalẹ̀.”
17 Ìbẹ̀rù, kòtò àti pańpẹ́ ń dúró dè ọ́, ìwọ tó ń gbé ilẹ̀ náà.
18 Ẹnikẹ́ni tó bá ń sá fún ìró ìbẹ̀rù á já sínú kòtò, Pańpẹ́ sì máa mú ẹnikẹ́ni tó bá ń jáde látinú kòtò. Torí àwọn ibú omi ọ̀run máa ṣí, Àwọn ìpìlẹ̀ ilẹ̀ sì máa mì tìtì.
19 Ilẹ̀ náà ti fọ́ sọ́tọ̀ọ̀tọ̀; A ti mi ilẹ̀ náà jìgìjìgì; Ilẹ̀ náà ń gbọ̀n rìrì.
20 Ilẹ̀ náà ń ta gọ̀ọ́gọ̀ọ́ bí ẹni tó mutí yó, Ó sì ń fì síwá sẹ́yìn bí ahéré nínú afẹ́fẹ́. Ẹ̀ṣẹ̀ rẹ̀ wà lórí rẹ̀, ó sì wúwo gan-an, Ó máa ṣubú, débi pé kò ní dìde mọ́.
21 Ní ọjọ́ yẹn, Jèhófà máa yíjú sí àwọn ọmọ ogun ibi gíga lókè Àti sí àwọn ọba ayé lórí ilẹ̀.
22 A máa kó wọn jọ Bí àwọn ẹlẹ́wọ̀n tí wọ́n kó jọ sínú kòtò, A máa tì wọ́n pa mọ́ inú àjà ilẹ̀; Lẹ́yìn ọ̀pọ̀ ọjọ́, a máa rántí wọn.
23 Òṣùpá àrànmọ́jú máa tẹ́, Ojú sì máa ti oòrùn tó ń ràn, Torí Jèhófà Ọlọ́run àwọn ọmọ ogun ti di Ọba ní Òkè Síónì àti ní Jerúsálẹ́mù, Ògo rẹ̀ ń tàn níwájú àwọn àgbààgbà àwọn èèyàn rẹ̀.
25 Jèhófà, ìwọ ni Ọlọ́run mi. Mo gbé ọ ga, mo yin orúkọ rẹ, Torí o ti ṣe àwọn ohun àgbàyanu, Àwọn ohun tí o pinnu láti ìgbà àtijọ́, Nínú òtítọ́, nínú ìfọkàntán.
2 Torí o ti sọ ìlú kan di òkúta tí a tò jọ pelemọ, O ti sọ ìlú olódi di ibi tí a rún wómúwómú. Ilé gogoro àjèjì kì í ṣe ìlú mọ́; Wọn ò ní tún un kọ́ láé.
3 Ìdí nìyẹn tí àwọn èèyàn tó lágbára fi máa yìn ọ́ lógo; Àwọn orílẹ̀-èdè oníkà máa bẹ̀rù rẹ.
4 Torí o ti di ibi ààbò fún ẹni rírẹlẹ̀, Ibi ààbò fún aláìní nínú ìdààmú rẹ̀, Ibi ààbò kúrò lọ́wọ́ ìjì òjò, Àti ibòji kúrò lọ́wọ́ ooru. Nígbà tí atẹ́gùn líle àwọn ìkà bá dà bí ìjì òjò tó kọ lu ògiri,
5 Bí ooru ní ilẹ̀ tí kò lómi, O dáwọ́ ariwo àwọn àjèjì dúró. Bí òjìji ìkùukùu ṣe ń lé ooru lọ, Bẹ́ẹ̀ ni a máa mú kí orin àwọn ìkà dáwọ́ dúró.
6 Lórí òkè yìí, Jèhófà Ọlọ́run àwọn ọmọ ogun máa se àkànṣe àsè tó dọ́ṣọ̀ Fún gbogbo èèyàn, Àkànṣe àsè tó ní wáìnì tó dáa, Àsè tó dọ́ṣọ̀ tí mùdùnmúdùn kún inú rẹ̀, Àsè tó ní wáìnì tó dáa tí wọ́n sẹ́.
7 Lórí òkè yìí, ó máa mú ohun tó ń bo gbogbo èèyàn kúrò Àti aṣọ tí wọ́n hun bo gbogbo orílẹ̀-èdè.
8 Ó máa gbé ikú mì títí láé, Jèhófà Olúwa Ọba Aláṣẹ sì máa nu omijé kúrò ní ojú gbogbo èèyàn. Ó máa mú ẹ̀gàn àwọn èèyàn rẹ̀ kúrò ní gbogbo ayé, Torí Jèhófà fúnra rẹ̀ ti sọ ọ́.
9 Ní ọjọ́ yẹn, wọ́n máa sọ pé: “Wò ó! Ọlọ́run wa nìyí! A ti gbẹ́kẹ̀ lé e, Ó sì máa gbà wá là. Jèhófà nìyí! A ti gbẹ́kẹ̀ lé e. Ẹ jẹ́ ká máa yọ̀, kí inú wa sì dùn torí ìgbàlà rẹ̀.”
10 Torí ọwọ́ Jèhófà máa wà lórí òkè yìí, A sì máa tẹ Móábù mọ́lẹ̀ ní àyè rẹ̀ Bíi pòròpórò tí wọ́n tẹ̀ mọ́ inú ajílẹ̀ tí wọ́n kó jọ.
11 Ó máa na ọwọ́ rẹ̀ jáde sínú rẹ̀ Bí ìgbà tí òmùwẹ̀ bá na ọwọ́ rẹ̀ jáde láti lúwẹ̀ẹ́, Ó sì máa rẹ ìgbéraga rẹ̀ wálẹ̀, Pẹ̀lú bó ṣe ń gbé ọwọ́ rẹ̀ lọ́nà tó já fáfá.
12 Ó sì máa wó ìlú olódi rẹ lulẹ̀, Pẹ̀lú àwọn ògiri gíga tí o fi ṣe ààbò; Ó máa wó o palẹ̀, ó máa wó o lulẹ̀ pátápátá.
26 Ní ọjọ́ yẹn, wọ́n máa kọ orin yìí ní ilẹ̀ Júdà: “A ní ìlú tó lágbára. Ó fi ìgbàlà ṣe àwọn ògiri rẹ̀, ó sì fi mọ òkìtì yí i ká.
2 Ẹ ṣí àwọn ẹnubodè, kí orílẹ̀-èdè olódodo lè wọlé, Orílẹ̀-èdè tó ń fìgbà gbogbo jẹ́ olóòótọ́.
3 O máa dáàbò bo àwọn tó gbára lé ọ pátápátá; O máa fún wọn ní àlàáfíà tí kò lópin, Torí pé ìwọ ni wọ́n gbẹ́kẹ̀ lé.
4 Ẹ gbẹ́kẹ̀ lé Jèhófà títí láé, Torí pé Àpáta ayérayé ni Jáà Jèhófà.
5 Torí ó ti rẹ àwọn tó ń gbé ibi gíga sílẹ̀, ìlú tó ga. Ó rẹ̀ ẹ́ wálẹ̀, Ó mú un wá sílẹ̀ pátápátá; Ó mú un wá sínú iyẹ̀pẹ̀.
6 Ẹsẹ̀ máa tẹ̀ ẹ́ mọ́lẹ̀, Ẹsẹ̀ àwọn tí ìyà ń jẹ, ìṣísẹ̀ àwọn tó rẹlẹ̀.”
7 Ọ̀nà àwọn olódodo tọ́. Torí pé o jẹ́ olóòótọ́, O máa mú kí ọ̀nà àwọn olódodo dán mọ́rán.
8 Bí a ṣe ń tọ ọ̀nà àwọn ìdájọ́ rẹ, Jèhófà, Ìwọ la gbẹ́kẹ̀ lé. Orúkọ rẹ àti ìrántí rẹ ń wù wá gan-an.
9 Ní òru, gbogbo ọkàn mi wà lọ́dọ̀ rẹ, Àní, ẹ̀mí mi ń wá ọ ṣáá; Torí tí àwọn ìdájọ́ bá ti ọ̀dọ̀ rẹ wá sí ayé, Àwọn tó ń gbé ilẹ̀ náà máa kọ́ òdodo.
10 Tí a bá tiẹ̀ ṣojúure sí ẹni burúkú, Kò ní kọ́ òdodo. Kódà ó máa hùwà burúkú ní ilẹ̀ ìwà títọ́, Kò sì ní rí títóbi Jèhófà.
11 Jèhófà, ọwọ́ rẹ wà lókè, ṣùgbọ́n wọn ò rí i. Wọ́n máa rí ìtara tí o ní fún àwọn èèyàn rẹ, ojú á sì tì wọ́n. Àní, iná tó wà fún àwọn ọ̀tá rẹ máa jó wọn run.
12 Jèhófà, o máa fún wa ní àlàáfíà, Torí pé gbogbo ohun tí a ṣe, Ìwọ lo bá wa ṣe é.
13 Jèhófà Ọlọ́run wa, àwọn ọ̀gá míì ti jẹ lé wa lórí yàtọ̀ sí ìwọ, Àmọ́, orúkọ rẹ nìkan là ń dá.
14 Òkú ni wọ́n; wọn ò ní wà láàyè. Ikú ti pa wọ́n, wọn ò ní dìde. Torí o ti yíjú sí wọn, Kí o lè pa wọ́n rẹ́, kí ẹnikẹ́ni má sì dárúkọ wọn mọ́.
15 O ti mú kí orílẹ̀-èdè náà tóbi sí i, Jèhófà, O ti mú kí orílẹ̀-èdè náà tóbi sí i; O ti ṣe ara rẹ lógo. O ti sún gbogbo ààlà ilẹ̀ náà síwájú gan-an.
16 Jèhófà, wọ́n yíjú sí ọ nígbà wàhálà; Wọ́n gbàdúrà sí ọ kẹ́lẹ́kẹ́lẹ́ látọkàn wá nígbà tí o bá wọn wí.
17 Bí aláboyún tó fẹ́ bímọ, Tó ń rọbí, tó sì ń ké torí ó ń jẹ̀rora, Bẹ́ẹ̀ ni a ṣe rí nítorí rẹ, Jèhófà.
18 A lóyún, a sì ní ìrora ìrọbí, Àmọ́ ṣe ló dà bíi pé afẹ́fẹ́ la bí. A ò mú ìgbàlà wá sí ilẹ̀ náà, A ò sì bí ẹnì kankan tó máa gbé ilẹ̀ náà.
19 “Àwọn òkú rẹ máa wà láàyè. Àwọn òkú mi máa jíǹde. Ẹ jí, ẹ sì kígbe ayọ̀, Ẹ̀yin tí ẹ̀ ń gbé inú iyẹ̀pẹ̀! Torí pé ìrì yín dà bí ìrì àárọ̀, Ilẹ̀ sì máa mú kí àwọn tí ikú ti pa tún pa dà wà láàyè.
20 Ẹ lọ, ẹ̀yin èèyàn mi, ẹ wọnú yàrá yín tó wà ní inú, Kí ẹ sì ti àwọn ilẹ̀kùn yín mọ́ ara yín. Ẹ fi ara yín pa mọ́ fúngbà díẹ̀, Títí ìbínú náà fi máa kọjá lọ.
21 Torí pé, wò ó! Jèhófà ń bọ̀ láti àyè rẹ̀, Láti pe àwọn tó ń gbé ilẹ̀ náà pé kí wọ́n wá jẹ́jọ́ torí ẹ̀ṣẹ̀ wọn, Ilẹ̀ náà sì máa tú ìtàjẹ̀sílẹ̀ rẹ̀ síta, Kò ní lè bo àwọn èèyàn rẹ̀ tí wọ́n pa, bó ṣe ń ṣe tẹ́lẹ̀.”
27 Ní ọjọ́ yẹn, Jèhófà, tòun ti idà rẹ̀ tó mú, tó tóbi, tó sì lágbára, Máa yíjú sí Léfíátánì, ejò tó ń yọ́ bọ́rọ́, Sí Léfíátánì, ejò tó ń lọ́, Ó sì máa pa ẹran ńlá tó wà nínú òkun.
2 Ní ọjọ́ yẹn, ẹ kọrin fún obìnrin náà pé: “Ọgbà àjàrà tí wáìnì rẹ̀ ń yọ ìfófòó!
3 Èmi, Jèhófà ń dáàbò bò ó. Gbogbo ìgbà ni mò ń bomi rin ín. Mò ń dáàbò bò ó tọ̀sántòru, Kí ẹnikẹ́ni má bàa ṣe é léṣe.
4 Mi ò bínú rárá. Ta ló máa wá fi àwọn igi ẹlẹ́gùn-ún àti èpò bá mi jagun? Gbogbo wọn ni màá tẹ̀ mọ́lẹ̀, tí màá sì dáná sun pa pọ̀.
5 Àìjẹ́ bẹ́ẹ̀, jẹ́ kó rọ̀ mọ́ ibi ààbò mi. Kó wá bá mi ṣàdéhùn àlàáfíà; Àní kó wá àlàáfíà pẹ̀lú mi.”
6 Lọ́jọ́ iwájú, Jékọ́bù máa ta gbòǹgbò, Ísírẹ́lì máa yọ ìtànná, ó máa rú jáde, Wọ́n sì máa fi irè oko kún ilẹ̀ náà.
7 Ṣé dandan ni kí a fi ẹgba ẹni tó ń lù ú nà án ni? Àbí ṣé dandan ni kí a pa á bí àwọn èèyàn rẹ̀ tí wọ́n pa?
8 Igbe tó ń dẹ́rù bani lo máa fi bá a fà á nígbà tí o bá lé e lọ. Atẹ́gùn rẹ̀ tó le ló máa fi lé e jáde ní ọjọ́ afẹ́fẹ́ ìlà oòrùn.
9 Torí náà, báyìí la ṣe máa ṣètùtù fún ẹ̀ṣẹ̀ Jékọ́bù, Èyí sì ni ohun tó máa jèrè lẹ́kùn-ún rẹ́rẹ́ nígbà tí a bá mú ẹ̀ṣẹ̀ rẹ̀ kúrò: Ó máa ṣe gbogbo òkúta pẹpẹ Bí òkúta ẹfun tí wọ́n lọ̀ lúúlúú, Òpó òrìṣà àti pẹpẹ tùràrí kankan ò sì ní ṣẹ́ kù.
10 Torí wọ́n máa pa ìlú olódi tì; Wọ́n máa pa àwọn ibi ìjẹko tì, wọ́n á sì fi í sílẹ̀ bí aginjù. Ibẹ̀ ni ọmọ màlúù á ti máa jẹko, tó sì máa dùbúlẹ̀ sí, Ó sì máa jẹ àwọn ẹ̀ka rẹ̀.
11 Nígbà tí àwọn ẹ̀ka igi rẹ̀ bá ti gbẹ, Àwọn obìnrin máa wá ṣẹ́ wọn, Wọ́n á sì fi dáná. Torí àwọn èèyàn yìí ò ní òye. Ìdí nìyẹn tí Aṣẹ̀dá wọn ò fi ní ṣàánú wọn rárá, Ẹni tó dá wọn ò sì ní ṣojúure kankan sí wọn.
12 Ní ọjọ́ yẹn, Jèhófà máa lu èso jáde láti Odò tó ń ṣàn títí dé Àfonífojì Íjíbítì, a sì máa kó yín jọ ní ọ̀kọ̀ọ̀kan, ẹ̀yin èèyàn Ísírẹ́lì.
13 Ní ọjọ́ yẹn, wọ́n máa fun ìwo ńlá kan, àwọn tó ń ṣègbé lọ ní ilẹ̀ Ásíríà àti àwọn tó fọ́n ká ní ilẹ̀ Íjíbítì máa wá, wọ́n á sì forí balẹ̀ fún Jèhófà ní òkè mímọ́, ní Jerúsálẹ́mù.
28 Adé ìgbéraga àwọn ọ̀mùtípara Éfúrémù gbé Àti ìtànná ẹwà ológo rẹ̀ tó ti ń rọ, Tó wà ní orí àfonífojì ọlọ́ràá tó jẹ́ ti àwọn tí wáìnì ti kápá wọn!
2 Wò ó! Jèhófà ní ẹnì kan tó lókun tó sì lágbára. Bí ìjì yìnyín tó ń sán ààrá, ìjì apanirun, Bí ìjì tó ń sán ààrá tó ń fa àkúnya omi tó bùáyà, Ó máa fipá jù ú sílẹ̀.
3 Wọ́n máa fi ẹsẹ̀ tẹ Àwọn adé ìgbéraga ti àwọn ọ̀mùtípara Éfúrémù mọ́lẹ̀.
4 Òdòdó ẹwà ológo rẹ̀ tó ti ń rọ, Èyí tó wà ní orí àfonífojì ọlọ́ràá, Máa dà bí àkọ́pọ́n èso ọ̀pọ̀tọ́ ṣáájú ìgbà ẹ̀ẹ̀rùn. Tí ẹnì kan bá rí i, ṣe ló máa gbé e mì ní gbàrà tó bá ti wà lọ́wọ́ rẹ̀.
5 Ní ọjọ́ yẹn, Jèhófà Ọlọ́run àwọn ọmọ ogun máa di adé ológo àti òdòdó ẹ̀yẹ fún àwọn èèyàn rẹ̀ tó ṣẹ́ kù.
6 Ó máa di ẹ̀mí ìdájọ́ òdodo fún ẹni tó jókòó láti ṣe ìdájọ́, ó sì máa jẹ́ orísun agbára fún àwọn tó ń lé ogun sẹ́yìn ní ẹnubodè.
7 Àwọn yìí náà ṣìnà torí wáìnì; Ohun mímu wọn tó ní ọtí ń mú kí wọ́n ta gọ̀ọ́gọ̀ọ́, Àlùfáà àti wòlíì ti ṣìnà torí ọtí; Wáìnì ò jẹ́ kí wọ́n mọ nǹkan tí wọ́n ń ṣe, Ọtí wọn sì ń jẹ́ kí wọ́n ta gọ̀ọ́gọ̀ọ́; Ìran wọn ń mú kí wọ́n ṣìnà, Wọ́n sì ń kọsẹ̀ nínú ìdájọ́.
8 Torí pé èébì ẹlẹ́gbin kún àwọn tábìlì wọn, Kò sí ibi tí kò sí.
9 Ta ni èèyàn máa fún ní ìmọ̀, Ta sì ni èèyàn máa ṣàlàyé ọ̀rọ̀ fún? Ṣé àwọn tí wọ́n ṣẹ̀ṣẹ̀ gba wàrà lẹ́nu wọn ni, Àwọn tí wọ́n ṣẹ̀ṣẹ̀ já lẹ́nu ọmú?
10 Torí ó jẹ́ “àṣẹ kan tẹ̀ lé òmíràn, àṣẹ kan tẹ̀ lé òmíràn, Okùn tẹ̀ lé okùn, okùn tẹ̀ lé okùn, Díẹ̀ níbí, díẹ̀ lọ́hùn-ún.”
11 Torí náà, ó máa bá àwọn èèyàn yìí sọ̀rọ̀ nípasẹ̀ àwọn tó ń kólòlò tí wọ́n sì ń sọ èdè àjèjì.
12 Ó ti sọ fún wọn rí pé: “Ibi ìsinmi nìyí. Ẹ jẹ́ kí ẹni tó ti rẹ̀ sinmi; ibi ìtura nìyí,” àmọ́ wọn ò fetí sílẹ̀.
13 Torí náà, ohun tí ọ̀rọ̀ Jèhófà máa jẹ́ fún wọn ni pé: “Àṣẹ kan tẹ̀ lé òmíràn, àṣẹ kan tẹ̀ lé òmíràn, Okùn tẹ̀ lé okùn, okùn tẹ̀ lé okùn, Díẹ̀ níbí, díẹ̀ lọ́hùn-ún,” Kí wọ́n lè kọsẹ̀, kí wọ́n sì ṣubú sẹ́yìn Tí wọ́n bá ń rìn, Kí wọ́n lè ṣèṣe, kí wọ́n lè dẹkùn mú wọn, kí ọwọ́ sì tẹ̀ wọ́n.
14 Torí náà, ẹ gbọ́ ọ̀rọ̀ Jèhófà, ẹ̀yin afọ́nnu, Ẹ̀yin alákòóso àwọn èèyàn yìí ní Jerúsálẹ́mù,
15 Nítorí ẹ sọ pé: “A ti bá Ikú dá májẹ̀mú, A sì ti bá Isà Òkú ṣe àdéhùn. Tí omi tó ń ru gùdù bá ya kọjá lójijì, Kò ní dé ọ̀dọ̀ wa, Torí a ti fi irọ́ ṣe ibi ààbò wa, A sì ti fi ara wa pa mọ́ sínú èké.”
16 Torí náà, ohun tí Jèhófà Olúwa Ọba Aláṣẹ sọ nìyí: “Wò ó, màá fi òkúta tí a ti dán wò ṣe ìpìlẹ̀ ní Síónì, Òkúta igun ilé tó ṣeyebíye, ti ìpìlẹ̀ tó dájú. Ẹnikẹ́ni tó bá ní ìgbàgbọ́ kò ní bẹ̀rù.
17 Màá fi ìdájọ́ òdodo ṣe okùn ìdíwọ̀n, Màá sì fi òdodo ṣe irinṣẹ́ tí a fi ń mú nǹkan tẹ́jú. Yìnyín máa gbá ibi ààbò irọ́ lọ, Omi sì máa kún bo ibi ìfarapamọ́.
18 Májẹ̀mú tí ẹ bá Ikú dá ò ní fìdí múlẹ̀ mọ́, Àdéhùn tí ẹ sì bá Isà Òkú ṣe ò ní lẹ́sẹ̀ nílẹ̀. Tí omi tó ń ru gùdù bá ya kọjá lójijì, Ó máa pa yín rẹ́.
19 Ní gbogbo ìgbà tó bá ti ń kọjá, Ó máa gbá yín lọ; Torí á máa kọjá ní àràárọ̀, Ní ọ̀sán àti ní òru. Ìbẹ̀rù nìkan ló máa jẹ́ kí ohun tí wọ́n gbọ́ yé wọn.”
20 Torí pé ibùsùn ti kéré jù láti na ara, Aṣọ tí wọ́n hun sì ti tẹ́ẹ́rẹ́ jù láti fi bora.
21 Torí Jèhófà máa dìde bó ṣe ṣe ní Òkè Pérásímù; Ó máa gbéra sọ bó ṣe ṣe ní àfonífojì tó wà nítòsí Gíbíónì, Kó lè ṣe ìṣe rẹ̀, ìṣe rẹ̀ tó ṣàjèjì, Kó sì lè ṣe iṣẹ́ rẹ̀, iṣẹ́ rẹ̀ tó ṣàrà ọ̀tọ̀.
22 Ní báyìí, ẹ má fini ṣe yẹ̀yẹ́, Ká má bàa tún mú kí àwọn ìdè yín le sí i, Torí mo ti gbọ́ látọ̀dọ̀ Olúwa Ọba Aláṣẹ, Jèhófà Ọlọ́run àwọn ọmọ ogun Pé a ti pinnu láti pa gbogbo ilẹ̀ náà run.
23 Ẹ gbọ́, kí ẹ sì fetí sí ohùn mi; Ẹ fiyè sílẹ̀, kí ẹ sì fetí sí ọ̀rọ̀ mi.
24 Ṣé ẹni tó ń túlẹ̀ máa ń fi gbogbo ọjọ́ túlẹ̀ kó tó fúnrúgbìn ni? Ṣé á máa túlẹ̀, tí á sì máa fọ́ ilẹ̀ rẹ̀ sí wẹ́wẹ́ láìdáwọ́ dúró ni?
25 Tó bá ti mú kí ilẹ̀ náà tẹ́jú, Ṣebí ó máa fọ́n kúmínì dúdú, kó sì gbin kúmínì, Ṣebí ó sì máa gbin àlìkámà, jéró àti ọkà bálì sí àyè wọn Àti ọkà sípẹ́ẹ̀tì sí eteetí ilẹ̀?
26 Torí Ó ń kọ́ ọ ní ọ̀nà tó tọ́; Ọlọ́run rẹ̀ ń fún un ní ìtọ́ni.
27 Torí a kì í fi ohun tí wọ́n fi ń pakà fọ́ kúmínì dúdú, A kì í sì í yí àgbá kẹ̀kẹ́ lórí kúmínì. Kàkà bẹ́ẹ̀, ọ̀pá la fi ń lu kúmínì dúdú, Igi la sì fi ń lu kúmínì.
28 Ṣé èèyàn máa ń fọ́ ọkà kó lè fi ṣe búrẹ́dì ni? Rárá, kì í pa ọkà náà láìdáwọ́ dúró; Nígbà tó bá sì fi àwọn ẹṣin rẹ̀ fa àgbá kẹ̀kẹ́ rẹ̀ lórí rẹ̀, Kò ní fọ́ ọ.
29 Ọ̀dọ̀ Jèhófà Ọlọ́run àwọn ọmọ ogun ni èyí náà ti wá, Ẹni tí ìmọ̀ràn rẹ̀ jẹ́ àgbàyanu, Tó sì gbé àwọn ohun ńlá ṣe.
29 “O gbé ìwọ Áríélì, Áríélì, ìlú tí Dáfídì pàgọ́ sí! Ẹ máa bá a lọ lọ́dọọdún; Ẹ máa ṣe àwọn àjọyọ̀ ní àkókò wọn.
2 Àmọ́ màá mú ìdààmú bá Áríélì, Ó máa ṣọ̀fọ̀, ó máa dárò, Ó sì máa dà bí ibi ìdáná pẹpẹ Ọlọ́run fún mi.
3 Màá pàgọ́ yí ọ ká, Màá ṣe ọgbà láti dó tì ọ́, Màá sì ṣe àwọn ohun tí màá fi gbógun tì ọ́.
4 A máa rẹ̀ ọ́ wálẹ̀; Wàá máa sọ̀rọ̀ láti ilẹ̀, Iyẹ̀pẹ̀ ò sì ní jẹ́ kí ọ̀rọ̀ rẹ ṣe kedere. Ohùn rẹ á máa jáde látinú ilẹ̀ Bí ohùn abẹ́mìílò, Àwọn ọ̀rọ̀ rẹ á sì máa dún ṣíoṣío látinú iyẹ̀pẹ̀.
5 Àwọn ọ̀tá rẹ tó pọ̀ rẹpẹtẹ máa dà bí eruku lẹ́búlẹ́bú, Àwọn ìkà tó pọ̀ rẹpẹtẹ sì máa dà bí ìyàngbò tó ń fẹ́ lọ. Ó sì máa ṣẹlẹ̀ lójijì, ká tó ṣẹ́jú pẹ́.
6 Jèhófà Ọlọ́run àwọn ọmọ ogun máa fún ọ láfiyèsí Pẹ̀lú ààrá, ìmìtìtì ilẹ̀ àti ariwo ńlá, Pẹ̀lú ìjì, atẹ́gùn líle àti ọwọ́ iná tó ń jẹni run.”
7 Gbogbo orílẹ̀-èdè tó pọ̀ rẹpẹtẹ tí wọ́n ń gbógun ja Áríélì, Gbogbo àwọn tí wọ́n ń gbógun jà á, Àwọn ilé gogoro tí wọ́n fi dó tì í, Àti àwọn tó ń kó ìdààmú bá a, Máa wá dà bí àlá, ìran òru.
8 Àní, ó máa dà bí ìgbà tí ẹni tí ebi ń pa lá àlá pé òun ń jẹun, Àmọ́ tó jí, tí ebi ṣì ń pa á Àti bí ìgbà tí ẹni tí òùngbẹ ń gbẹ lá àlá pé òun ń mu omi, Àmọ́ tó jí, tó ti rẹ̀ ẹ́, tí òùngbẹ ṣì ń gbẹ ẹ́. Bó ṣe máa rí fún gbogbo orílẹ̀-èdè tó pọ̀ rẹpẹtẹ nìyí, Àwọn tó gbógun ja Òkè Síónì.
9 Kí ẹnu yà yín, kí ẹ sì ṣe kàyéfì; Ẹ fọ́ ara yín lójú, kí ẹ sì fọ́jú. Wọ́n ti yó, àmọ́ kì í ṣe wáìnì ni wọ́n mu yó; Wọ́n ń ta gọ̀ọ́gọ̀ọ́, àmọ́ kì í ṣe ọtí ló ń mú kí wọ́n ṣe bẹ́ẹ̀.
10 Torí Jèhófà ti da ẹ̀mí oorun àsùnwọra lù yín; Ó ti pa ojú yín dé, ẹ̀yin wòlíì, Ó sì ti bo orí yín, ẹ̀yin aríran.
11 Gbogbo ìran dà bí ọ̀rọ̀ inú ìwé tí a gbé èdìdì lé fún yín. Tí wọ́n bá fún ẹni tó mọ̀wé kà, tí wọ́n sọ pé: “Jọ̀ọ́, kà á sókè,” á sọ pé: “Mi ò lè kà á, torí wọ́n ti gbé èdìdì lé e.”
12 Tí wọ́n bá sì fún ẹni tí kò mọ̀wé kà ní ìwé náà, tí wọ́n sọ pé: “Jọ̀ọ́, kà á,” á sọ pé: “Mi ò lè kàwé rárá.”
13 Jèhófà sọ pé: “Àwọn èèyàn yìí ń fi ẹnu wọn sún mọ́ mi, Wọ́n sì ń fi ètè wọn bọlá fún mi, Àmọ́ ọkàn wọn jìnnà gan-an sí mi; Àṣẹ èèyàn tí wọ́n kọ́ wọn ló sì ń mú kí wọ́n máa bẹ̀rù mi.
14 Torí náà, èmi ni Ẹni tó tún máa ṣe àwọn ohun àgbàyanu sí àwọn èèyàn yìí, Ohun àgbàyanu kan tẹ̀ lé òmíràn; Ọgbọ́n àwọn ọlọ́gbọ́n wọn máa ṣègbé, Òye àwọn olóye wọn sì máa fara pa mọ́.”
15 Ó mà ṣe o, fún àwọn tó sapá gidigidi kí wọ́n lè fi ohun tí wọ́n fẹ́ ṣe pa mọ́ fún Jèhófà. Ibi tó ṣókùnkùn ni wọ́n ti ṣe iṣẹ́ wọn, Tí wọ́n ń sọ pé: “Ta ló rí wa, Ta ló mọ̀ nípa wa?”
16 Ẹ wo bí ẹ ṣe ń dorí nǹkan kodò! Ṣé ojú kan náà ló yẹ ká fi wo amọ̀kòkò àti amọ̀? Ṣé ó yẹ kí ohun tí a dá sọ nípa ẹni tó dá a pé: “Òun kọ́ ló dá mi”? Ṣé ohun tí a ṣe sì máa ń sọ fún ẹni tó ṣe é pé: “Kò fi òye hàn”?
17 Kò ní pẹ́ rárá tí Lẹ́bánónì fi máa di ọgbà eléso, A sì máa ka ọgbà eléso náà sí igbó.
18 Ní ọjọ́ yẹn, àwọn adití máa gbọ́ ọ̀rọ̀ inú ìwé náà, Àwọn afọ́jú sì máa ríran látinú ìṣúdùdù àti òkùnkùn.
19 Àwọn oníwà pẹ̀lẹ́ máa yọ̀ gidigidi nínú Jèhófà, Àwọn tó sì jẹ́ aláìní láàárín àwọn èèyàn máa yọ̀ nínú Ẹni Mímọ́ Ísírẹ́lì.
20 Torí pé ìkà èèyàn kò ní sí mọ́, Òpin máa dé bá afọ́nnu, Gbogbo àwọn tó sì wà lójúfò láti ṣe ìkà máa pa run,
21 Àwọn tó ń fi ọ̀rọ̀ èké dá àwọn míì lẹ́bi, Tí wọ́n ń dẹ pańpẹ́ sílẹ̀ de olùgbèjà ní ẹnubodè ìlú Àti àwọn tó ń jiyàn tí kò lẹ́sẹ̀ nílẹ̀ láti fi ìdájọ́ òdodo du olódodo.
22 Torí náà, ohun tí Jèhófà, ẹni tó ra Ábúráhámù pa dà, sọ fún ilé Jékọ́bù nìyí: “Ojú ò ní ti Jékọ́bù mọ́, Ojú rẹ̀ ò sì ní funfun mọ́.
23 Torí tó bá rí àwọn ọmọ rẹ̀, Tí wọ́n jẹ́ iṣẹ́ ọwọ́ mi, ní àárín rẹ̀, Wọ́n máa sọ orúkọ mi di mímọ́; Àní, wọ́n máa sọ Ẹni Mímọ́ Jékọ́bù di mímọ́, Wọ́n sì máa bẹ̀rù Ọlọ́run Ísírẹ́lì gidigidi.
24 Àwọn tó ní èrò tí kò tọ́ máa ní òye, Àwọn tó ń ráhùn sì máa gba ìtọ́ni.”
30 “Àwọn alágídí ọmọ gbé,” ni Jèhófà wí, “Àwọn tó ń ṣe ohun tí mi ò ní lọ́kàn, Tí wọ́n gbìmọ̀ pọ̀, àmọ́ tí kì í ṣe nípasẹ̀ ẹ̀mí mi, Kí wọ́n lè dá ẹ̀ṣẹ̀ kún ẹ̀ṣẹ̀.
2 Wọ́n lọ sí Íjíbítì láì fọ̀rọ̀ lọ̀ mí, Láti wá ààbò lọ sọ́dọ̀ Fáráò, Kí wọ́n sì fi òjìji Íjíbítì ṣe ibi ìsádi wọn!
3 Àmọ́ ibi ààbò Fáráò máa dójú tì yín, Òjìji Íjíbítì tí ẹ sì fi ṣe ibi ìsádi máa rẹ̀ yín wálẹ̀.
4 Torí àwọn ìjòyè rẹ̀ wà ní Sóánì, Àwọn aṣojú rẹ̀ sì ti dé Hánésì.
5 Àwọn èèyàn tí kò lè ṣe wọ́n láǹfààní kankan Máa dójú ti gbogbo wọn, Àwọn tí kò ṣèrànwọ́ kankan, tí wọn ò sì ṣeni láǹfààní kankan, Ìtìjú àti ẹ̀tẹ́ nìkan ni wọ́n ń mú wá.”
6 Ọ̀rọ̀ ìkéde lòdì sí àwọn ẹranko gúúsù: Wọ́n gba ilẹ̀ wàhálà àti ìnira kọjá, Ilẹ̀ kìnnìún, kìnnìún tó ń ké ramúramù, Paramọ́lẹ̀ àti ejò oníná tó ń fò, Wọ́n gbé ọrọ̀ wọn sí ẹ̀yìn àwọn kẹ́tẹ́kẹ́tẹ́, Àtàwọn ohun tí wọ́n fẹ́ lò sórí iké àwọn ràkúnmí. Àmọ́ àwọn nǹkan yìí ò ní ṣe àwọn èèyàn náà láǹfààní.
7 Torí ìrànlọ́wọ́ Íjíbítì ò wúlò rárá. Torí náà, mo pe ẹni yìí ní: “Ráhábù, tó jókòó jẹ́ẹ́.”
8 “Ó yá, lọ, kọ ọ́ sára wàláà níṣojú wọn, Kí o sì kọ ọ́ sínú ìwé, Kó lè wúlò lọ́jọ́ ọ̀la, Láti jẹ́ ẹ̀rí tó máa wà títí láé.
9 Torí pé ọlọ̀tẹ̀ èèyàn ni wọ́n, àwọn ẹlẹ́tàn ọmọ, Àwọn ọmọ tí kò fẹ́ gbọ́ òfin Jèhófà.
10 Wọ́n ń sọ fún àwọn aríran pé, ‘Ẹ má ṣe ríran,’ Àti fún àwọn olùríran pé, ‘Ẹ má sọ àwọn ìran tó jẹ́ òótọ́ fún wa. Ọ̀rọ̀ dídùn ni kí ẹ bá wa sọ; ìran ẹ̀tàn ni kí ẹ máa rí.
11 Ẹ yà kúrò lọ́nà; ẹ fọ̀nà sílẹ̀. Ẹ má fi Ẹni Mímọ́ Ísírẹ́lì síwájú wa mọ́.’”
12 Torí náà, ohun tí Ẹni Mímọ́ Ísírẹ́lì sọ nìyí: “Torí pé ẹ ò gba ọ̀rọ̀ yìí, Tí ẹ gbẹ́kẹ̀ lé jìbìtì àti ẹ̀tàn, Tí ẹ sì gbára lé àwọn nǹkan yìí,
13 Ẹ̀ṣẹ̀ yìí máa dà bí ògiri tó ti sán fún yín, Bí ògiri gíga tó wú, tó máa tó wó, Ó máa wó lójijì, ká tó ṣẹ́jú pẹ́.
14 Ó máa fọ́ bí ìṣà ńlá tó jẹ́ ti amọ̀kòkò, Ó máa fọ́ túútúú débi pé kò ní sí àfọ́kù kankan, Láti fi wa iná láti ibi ìdáná Tàbí láti fi bu omi nínú adágún.”
15 Torí ohun tí Jèhófà Olúwa Ọba Aláṣẹ, Ẹni Mímọ́ Ísírẹ́lì, sọ nìyí: “Tí ẹ bá pa dà sọ́dọ̀ mi, tí ẹ sì sinmi, ẹ máa rígbàlà; Ẹ máa lágbára tí ẹ bá fara balẹ̀, tí ẹ sì gbẹ́kẹ̀ lé mi.” Àmọ́ kò wù yín.
16 Dípò ìyẹn, ẹ sọ pé: “Rárá, a máa gun ẹṣin sá lọ!” Ẹ sì máa sá lọ lóòótọ́. “A máa gun àwọn ẹṣin tó ń yára kánkán!” Àwọn tó ń lépa yín sì máa yára kánkán.
17 Ẹgbẹ̀rún kan (1,000) máa gbọ̀n rìrì nítorí ìhàlẹ̀ ẹnì kan; Ìhàlẹ̀ ẹni márùn-ún máa mú kí ẹ sá, Títí ohun tó ṣẹ́ kù nínú yín fi máa dà bí òpó lórí òkè ńlá, Bí òpó tí wọ́n fi ṣe àmì lórí òkè kékeré.
18 Àmọ́ Jèhófà ń fi sùúrù dúró láti ṣojúure sí yín, Ó sì máa dìde láti ṣàánú yín. Torí pé Ọlọ́run ìdájọ́ òdodo ni Jèhófà. Aláyọ̀ ni gbogbo àwọn tó ń retí rẹ̀.
19 Tí àwọn èèyàn bá ń gbé ní Síónì, ní Jerúsálẹ́mù, o ò ní sunkún rárá. Ó dájú pé ó máa ṣojúure sí ọ tí o bá kígbe fún ìrànlọ́wọ́; ó máa dá ọ lóhùn ní gbàrà tó bá gbọ́ ọ.
20 Bó tiẹ̀ jẹ́ pé Jèhófà máa fi wàhálà ṣe oúnjẹ fún yín, tó sì máa fi ìyà ṣe omi fún yín, Olùkọ́ rẹ Atóbilọ́lá ò ní fi ara rẹ̀ pa mọ́ bíi ti tẹ́lẹ̀, o sì máa fi ojú ara rẹ rí Olùkọ́ rẹ Atóbilọ́lá.
21 Etí rẹ sì máa gbọ́ ọ̀rọ̀ kan lẹ́yìn rẹ pé, “Èyí ni ọ̀nà. Ẹ máa rìn nínú rẹ̀,” tó bá ṣẹlẹ̀ pé ẹ yà sí apá ọ̀tún tàbí tó bá ṣẹlẹ̀ pé ẹ yà sí apá òsì.
22 Ẹ ó sọ fàdákà tí ẹ fi bo àwọn ère gbígbẹ́ yín àti wúrà tí ẹ fi bo àwọn ère onírin yín di aláìmọ́. Ẹ ó sọ wọ́n nù bí aṣọ tí wọ́n fi ṣe nǹkan oṣù, ẹ ó sì sọ fún wọn pé: “A ò fẹ́ mọ́!”
23 Ó máa rọ òjò sí ohun tí o gbìn sínú ilẹ̀, oúnjẹ tí ilẹ̀ bá sì mú jáde máa pọ̀ rẹpẹtẹ, ó sì máa lọ́ràá. Ní ọjọ́ yẹn, ẹran ọ̀sìn rẹ máa jẹko ní àwọn pápá tó fẹ̀.
24 Àwọn màlúù àti àwọn kẹ́tẹ́kẹ́tẹ́ tó ń ṣiṣẹ́ lórí ilẹ̀ máa jẹ oúnjẹ ẹran tí wọ́n fi ewéko olómi-kíkan sí, èyí tí wọ́n fi ṣọ́bìrì àti àmúga fẹ́.
25 Odò àti ipadò máa wà lórí gbogbo òkè ńlá tó rí gogoro àti gbogbo òkè kéékèèké tó ga, ní ọjọ́ tí a pa wọ́n lọ rẹpẹtẹ tí àwọn ilé gogoro bá ṣubú.
26 Ìmọ́lẹ̀ òṣùpá àrànmọ́jú máa dà bí ìmọ́lẹ̀ oòrùn; ìmọ́lẹ̀ oòrùn sì máa lágbára sí i ní ìlọ́po méje, bí ìmọ́lẹ̀ ọjọ́ méje, ní ọjọ́ tí Jèhófà bá di àfọ́kù àwọn èèyàn rẹ̀, tó sì wo ọgbẹ́ ńlá tó dá sí wọn lára nígbà tó kọ lù wọ́n sàn.
27 Wò ó! Orúkọ Jèhófà ń bọ̀ láti ọ̀nà jíjìn, Inú ń bí i gan-an, ó sì ń bọ̀ pẹ̀lú àwọsánmà tó ṣú bolẹ̀. Ìbínú kún ètè rẹ̀, Ahọ́n rẹ̀ sì dà bí iná tó ń jẹni run.
28 Ẹ̀mí rẹ̀ dà bí àkúnya ọ̀gbàrá tó muni dé ọrùn, Láti mi àwọn orílẹ̀-èdè jìgìjìgì nínú ajọ̀ ìparun; Ìjánu sì máa wà ní páárì àwọn èèyàn náà láti kó wọn ṣìnà.
29 Àmọ́ orin yín máa dà bí èyí tí wọ́n kọ ní òru Nígbà tí ẹ̀ ń múra sílẹ̀ fún àjọyọ̀, Inú yín sì máa dùn bíi ti ẹni Tó ń rìn tòun ti fèrè Bó ṣe ń lọ sí òkè Jèhófà, sọ́dọ̀ Àpáta Ísírẹ́lì.
30 Jèhófà máa mú kí a gbọ́ ohùn rẹ̀ tó gbayì, Ó sì máa fi apá rẹ̀ hàn bó ṣe ń fi ìbínú tó le sọ̀ kalẹ̀ bọ̀, Pẹ̀lú ọwọ́ iná tó ń jẹni run, Òjò líle tó bẹ̀rẹ̀ lójijì, ìjì tó ń sán ààrá àti àwọn òkúta yìnyín.
31 Nítorí ohùn Jèhófà, jìnnìjìnnì máa bo Ásíríà; Ó máa fi ọ̀pá lù ú.
32 Gbogbo bó ṣe ń fi ọ̀pá rẹ̀ tó fi ń jẹni níyà, Èyí tí Jèhófà máa mú wá sórí Ásíríà, Máa jẹ́ pẹ̀lú àwọn ìlù tanboríìnì àti háàpù, Bó ṣe ń fi ọwọ́ rẹ̀ sí wọn lójú ogun.
33 Torí pé ó ti múra Tófétì rẹ̀ sílẹ̀; Ó ti múra rẹ̀ sílẹ̀ fún ọba pẹ̀lú. Ó ti to igi jọ pelemọ, ó sì fẹ̀, Pẹ̀lú iná tó ń jó lala àti ọ̀pọ̀lọpọ̀ igi. Èémí Jèhófà, tó dà bí ọ̀gbàrá imí ọjọ́, Máa dáná sí i.
31 Ó mà ṣe fún àwọn tó ń wá ìrànlọ́wọ́ lọ sọ́dọ̀ Íjíbítì o, Tí wọ́n gbójú lé ẹṣin, Tí wọ́n gbẹ́kẹ̀ lé kẹ̀kẹ́ ogun, torí pé wọ́n pọ̀, Àti àwọn ẹṣin ogun, torí pé wọ́n lágbára. Wọn ò yíjú sí Ẹni Mímọ́ Ísírẹ́lì, Wọn ò sì wá Jèhófà.
2 Àmọ́ òun náà gbọ́n, ó sì máa mú àjálù wá, Kò sì ní kó ọ̀rọ̀ ara rẹ̀ jẹ. Ó máa dìde sí ilé àwọn tó ń ṣe ohun tó burú Àti sí àwọn tó ń ran aṣebi lọ́wọ́.
3 Àmọ́ èèyàn lásán ni àwọn ará Íjíbítì, wọn kì í ṣe Ọlọ́run; Ẹran ara ni àwọn ẹṣin wọn ní, wọn kì í ṣe ẹ̀mí. Tí Jèhófà bá na ọwọ́ rẹ̀, Ẹnikẹ́ni tó bá ranni lọ́wọ́ máa kọsẹ̀, Ẹnikẹ́ni tí wọ́n bá sì ràn lọ́wọ́ máa ṣubú; Gbogbo wọn máa ṣègbé lẹ́ẹ̀kan náà.
4 Torí ohun tí Jèhófà sọ fún mi nìyí: “Bí kìnnìún, ìyẹn ọmọ kìnnìún tó lágbára, ṣe ń kùn lórí ẹran tó pa, Nígbà tí a pe odindi àwùjọ àwọn olùṣọ́ àgùntàn sí i, Tí ohùn wọn ò dẹ́rù bà á, Tí gìrìgìrì wọn ò sì kó jìnnìjìnnì bá a, Bẹ́ẹ̀ ni Jèhófà Ọlọ́run àwọn ọmọ ogun máa sọ̀ kalẹ̀ wá ja ogun Lórí Òkè Síónì àti lórí òkè kékeré rẹ̀.
5 Bí àwọn ẹyẹ tó ń já ṣòòrò wálẹ̀, ni Jèhófà Ọlọ́run àwọn ọmọ ogun ṣe máa gbèjà Jerúsálẹ́mù. Ó máa gbèjà rẹ̀, ó sì máa gbà á là. Ó máa dá a sí, ó sì máa gbà á sílẹ̀.”
6 “Ẹ pa dà sọ́dọ̀ Ẹni tí ẹ fi àfojúdi ṣọ̀tẹ̀ sí, ẹ̀yin èèyàn Ísírẹ́lì.
7 Torí pé ní ọjọ́ yẹn, kálukú máa kọ àwọn ọlọ́run rẹ̀ tí kò ní láárí, tó fi fàdákà ṣe àti àwọn ọlọ́run rẹ̀ tí kò wúlò, tó fi wúrà ṣe, èyí tí ẹ fi ọwọ́ ara yín ṣe, tó sì jẹ́ ẹ̀ṣẹ̀.
8 Ará Ásíríà máa tipa idà tí kì í ṣe ti èèyàn ṣubú; Idà tí kì í ṣe ti aráyé ló sì máa jẹ ẹ́ run. Ó máa sá lọ nítorí idà, Wọ́n sì máa fipá kó àwọn ọ̀dọ́kùnrin rẹ̀ ṣiṣẹ́.
9 Àpáta rẹ̀ máa kọjá lọ torí ìbẹ̀rù tó bò ó, Jìnnìjìnnì sì máa bá àwọn ìjòyè rẹ̀ torí òpó tí a fi ṣe àmì,” ni Jèhófà wí, Ẹni tí ìmọ́lẹ̀ rẹ̀ wà ní Síónì, tí iná ìléru rẹ̀ sì wà ní Jerúsálẹ́mù.
32 Wò ó! Ọba kan máa jẹ fún òdodo, Àwọn ìjòyè sì máa ṣàkóso fún ìdájọ́ òdodo.
2 Ẹnì kọ̀ọ̀kan máa dà bí ibi tó ṣeé fara pa mọ́ sí kúrò lọ́wọ́ ẹ̀fúùfù, Ibi ààbò kúrò lọ́wọ́ ìjì òjò, Bí omi tó ń ṣàn ní ilẹ̀ tí kò lómi, Bí òjìji àpáta ńlá ní ilẹ̀ tó gbẹ táútáú.
3 Ojú àwọn tó ń ríran kò ní lẹ̀ pọ̀ mọ́, Etí àwọn tó ń gbọ́ràn sì máa ṣí sílẹ̀.
4 Ọkàn àwọn tí kì í fara balẹ̀ máa ronú nípa ìmọ̀, Ahọ́n tó sì ń kólòlò máa sọ̀rọ̀ tó já geere, tó sì ṣe kedere.
5 Wọn ò tún ní pe aláìnírònú ní ọ̀làwọ́ mọ́, Wọn ò sì ní pe oníwàkiwà ní èèyàn pàtàkì mọ́;
6 Torí aláìnírònú máa sọ̀rọ̀ òmùgọ̀, Ọkàn rẹ̀ sì máa gbèrò ibi, Láti gbé ìpẹ̀yìndà lárugẹ, kó sì máa sọ ọ̀rọ̀kọrọ̀ sí Jèhófà, Láti mú kí ẹni tí ebi ń pa wà láìjẹun, Kó sì fi ohun mímu du ẹni tí òùngbẹ ń gbẹ.
7 Ohun búburú ni ọkùnrin oníwàkíwà ń gbèrò; Ìwà àìnítìjú ló ń gbé lárugẹ, Kó lè fi irọ́ ba ti ẹni tí ìyà ń jẹ jẹ́, Kódà nígbà tí aláìní bá ń sọ ohun tó tọ́.
8 Àmọ́ èrò ọ̀làwọ́ ló wà lọ́kàn ẹni tó lawọ́; Kì í sì í jáwọ́ nínú àwọn ìṣe ọ̀làwọ́.
9 “Ẹ̀yin obìnrin tí ara tù, ẹ dìde, kí ẹ fetí sí ohùn mi! Ẹ̀yin ọmọbìnrin tí ẹ ò ka nǹkan sí, ẹ fiyè sí ohun tí mò ń sọ!
10 Láàárín ọdún kan ó lé díẹ̀, jìnnìjìnnì máa bá ẹ̀yin tí ẹ ò ka nǹkan sí, Torí a ò ní tíì kó èso kankan jọ nígbà tí ìkórè èso àjàrà bá dópin.
11 Ẹ wárìrì, ẹ̀yin obìnrin tí ara tù! Ẹ gbọ̀n jìnnìjìnnì, ẹyin tí kò ka nǹkan sí! Ẹ bọ́ra yín sí ìhòòhò, Kí ẹ sì ró aṣọ ọ̀fọ̀ mọ́ ìbàdí yín.
12 Ẹ lu ọmú yín bí ẹ ṣe ń dárò Torí àwọn pápá tí ẹ fẹ́ràn àti àjàrà tó ń méso jáde.
13 Torí ẹ̀gún àti òṣùṣú máa bo ilẹ̀ àwọn èèyàn mi; Wọ́n máa bo gbogbo ilé tí wọ́n ti ń yọ̀, Àní, ìlú tó ń yọ̀ gidigidi.
14 Torí wọ́n ti pa ilé gogoro tó láàbò tì; Wọ́n ti pa ìlú aláriwo tì. Ófélì àti ilé ìṣọ́ ti di ahoro títí láé, Ààyò àwọn kẹ́tẹ́kẹ́tẹ́ igbó, Ibi ìjẹko àwọn agbo ẹran,
15 Títí dìgbà tí a bá tú ẹ̀mí jáde sórí wa látòkè, Tí aginjù di ọgbà eléso, Tí a sì ka ọgbà eléso sí igbó.
16 Ìdájọ́ òdodo á wá máa gbé ní aginjù, Òdodo á sì máa gbé inú ọgbà eléso.
17 Àlàáfíà ni òdodo tòótọ́ máa mú wá, Èso òdodo tòótọ́ sì máa jẹ́ ìparọ́rọ́ àti ààbò tó máa wà pẹ́ títí.
18 Ibi tí àlàáfíà ti jọba làwọn èèyàn mi á máa gbé, Nínú àwọn ibi tó ní ààbò àtàwọn ibi ìsinmi tó pa rọ́rọ́.
19 Àmọ́ yìnyín máa mú kí igbó tẹ́ pẹrẹsẹ, Ìlú sì máa di ibi tó tẹ́jú pátápátá.
20 Aláyọ̀ ni ẹ̀yin tí ẹ̀ ń fún irúgbìn sétí gbogbo omi, Tí ẹ̀ ń rán akọ màlúù àti kẹ́tẹ́kẹ́tẹ́ jáde.”
33 O gbé, ìwọ apanirun tí wọn ò tíì pa run; Ìwọ ọ̀dàlẹ̀ tí wọn ò tíì dalẹ̀ rẹ̀! Tí o bá pani run tán, wọ́n á pa ìwọ náà run. Tí o bá dalẹ̀ tán, wọ́n á dalẹ̀ ìwọ náà.
2 Jèhófà, ṣojúure sí wa. Ìwọ la gbẹ́kẹ̀ lé. Di apá wa ní àràárọ̀, Àní, ìgbàlà wa ní àkókò wàhálà.
3 Tí àwọn èèyàn bá gbọ́ ìro ìdàrúdàpọ̀, wọ́n á sá lọ. Tí o bá dìde, àwọn orílẹ̀-èdè á fọ́n ká.
4 Bí ọ̀yànnú eéṣú ṣe ń kóra jọ la máa kó àwọn ẹrù ogun rẹ jọ; Àwọn èèyàn máa rọ́ bò ó bí ọ̀wọ́ eéṣú.
5 A máa gbé Jèhófà ga, Torí ó ń gbé ibi gíga lókè. Ó máa fi ìdájọ́ tí ó tọ́ àti òdodo kún Síónì.
6 Òun ló ń mú kí nǹkan lọ bó ṣe yẹ láwọn àkókò rẹ; Ọ̀pọ̀ rẹpẹtẹ ìgbàlà, ọgbọ́n, ìmọ̀ àti ìbẹ̀rù Jèhófà, Èyí ni ohun iyebíye rẹ̀.
7 Wò ó! Àwọn akọni wọn ń ké jáde lójú ọ̀nà; Àwọn ìránṣẹ́ àlàáfíà ń sunkún gidigidi.
8 Àwọn ojú pópó dá páropáro; Ẹnì kankan ò gba àwọn ojú ọ̀nà kọjá. Ó ti da májẹ̀mú; Ó ti kọ àwọn ìlú náà sílẹ̀; Kò ka ẹni kíkú sí.
9 Ilẹ̀ náà ń ṣọ̀fọ̀, kò sì lọ́ràá mọ́. Ojú ti Lẹ́bánónì; ó ti jẹrà. Ṣárónì ti dà bí aṣálẹ̀, Báṣánì àti Kámẹ́lì sì gbọn ewé wọn dà nù.
10 “Ní báyìí, màá dìde,” ni Jèhófà wí, “Ní báyìí, màá gbé ara mi ga; Ní báyìí, màá ṣe ara mi lógo.
11 Ẹ lóyún koríko gbígbẹ, ẹ sì bí àgékù pòròpórò. Ẹ̀mí yín máa jẹ yín run bí iná.
12 Àwọn èèyàn sì máa dà bí ẹfun tó jóná. Wọ́n máa dáná sun wọ́n bí ẹ̀gún tí a gé lulẹ̀.
13 Ẹ̀yin tí ẹ wà níbi tó jìnnà, ẹ gbọ́ ohun tí màá ṣe! Ẹ̀yin tí ẹ sì wà nítòsí, ẹ mọ agbára mi!
14 Jìnnìjìnnì ti bá àwọn ẹlẹ́ṣẹ̀ ní Síónì; Àwọn apẹ̀yìndà ń gbọ̀n rìrì: ‘Èwo nínú wa ló lè gbé níbi tí iná tó ń jẹni run wà? Èwo nínú wa ló lè bá ọwọ́ iná tí kò ṣeé pa gbé?’
15 Ẹni tí kò jáwọ́ nínú ṣíṣe òdodo, Tó ń sọ ohun tó tọ́, Tó kọ àìṣòótọ́ àti èrè jìbìtì, Tí ọwọ́ rẹ̀ kọ àbẹ̀tẹ́lẹ̀ dípò kó gbà á, Tó ń di etí rẹ̀ sí ọ̀rọ̀ ìtàjẹ̀sílẹ̀, Tó sì ń di ojú rẹ̀ kó má bàa rí ohun tó burú
16 —Ó máa gbé ní àwọn ibi gíga; Ibi ààbò rẹ̀ máa wà níbi àwọn àpáta tó láàbò, Á máa rí oúnjẹ jẹ, Omi ò sì ní wọ́n ọn láé.”
17 Ojú rẹ máa rí ọba kan nínú ẹwà rẹ̀; Wọ́n máa rí ilẹ̀ kan tó jìnnà réré.
18 O máa rántí ìbẹ̀rù náà nínú ọkàn rẹ: “Ibo ni akọ̀wé wà? Ibo ni ẹni tó wọn ìṣákọ́lẹ̀ wà? Ibo ni ẹni tó ka àwọn ilé gogoro wà?”
19 O ò ní rí àwọn aláfojúdi èèyàn mọ́, Àwọn èèyàn tí èdè wọn ṣòroó lóye gan-an, Tí ahọ́n wọn tó ń kólòlò kò lè yé ọ.
20 Wo Síónì, ìlú àwọn àjọyọ̀ wa! Ojú rẹ máa rí Jerúsálẹ́mù bí ibùgbé tó pa rọ́rọ́, Àgọ́ tí wọn ò ní kó kúrò. Wọn ò ní fa àwọn èèkàn àgọ́ rẹ̀ yọ láé, Wọn ò sì ní já ìkankan nínú àwọn okùn rẹ̀.
21 Àmọ́ níbẹ̀, Jèhófà, Ọba Ọlọ́lá, Máa jẹ́ agbègbè odò fún wa, èyí tó ní àwọn ipadò tó fẹ̀, Tí ọ̀wọ́ àwọn ọkọ̀ òkun kankan kò ní lọ síbẹ̀, Tí ọkọ̀ òkun ńlá kankan kò sì ní gba ibẹ̀ kọjá.
22 Torí Jèhófà ni Onídàájọ́ wa, Jèhófà ni Afúnnilófin wa, Jèhófà ni Ọba wa; Òun ni Ẹni tó máa gbà wá.
23 Àwọn okùn rẹ máa rọ̀ dirodiro; Wọn ò lè gbé òpó dúró, wọn ò sì lè ta ìgbòkun. Nígbà yẹn, wọ́n máa pín ọ̀pọ̀ rẹpẹtẹ ẹrù ogun; Arọ pàápàá máa kó ẹrù ogun púpọ̀.
24 Kò sí ẹnì kankan tó ń gbé ibẹ̀ tó máa sọ pé: “Ara mi ò yá.” A ti máa dárí ẹ̀ṣẹ̀ àwọn èèyàn tó ń gbé ilẹ̀ náà jì wọ́n.
34 Ẹ sún mọ́ tòsí kí ẹ lè gbọ́, ẹ̀yin orílẹ̀-èdè, Kí ẹ sì fetí sílẹ̀, ẹ̀yin èèyàn. Kí ayé àti ohun tó kún inú rẹ̀ fetí sílẹ̀, Ilẹ̀ àti gbogbo èso rẹ̀.
2 Torí Jèhófà ń bínú sí gbogbo orílẹ̀-èdè, Inú rẹ̀ sì ń ru sí gbogbo àwọn ọmọ ogun wọn. Ó máa pa wọ́n run; Ó máa pa wọ́n lọ rẹpẹtẹ.
3 A máa ju àwọn èèyàn tí a pa síta, Òórùn burúkú àwọn òkú wọn sì máa ròkè; Àwọn òkè máa yọ́ nítorí ẹ̀jẹ̀ wọn.
4 Gbogbo ọmọ ogun ọ̀run máa jẹrà dà nù, A sì máa ká ọ̀run jọ bí àkájọ ìwé. Gbogbo ọmọ ogun wọn máa rọ dà nù, Bí ewé tó ti rọ ṣe ń já bọ́ lára àjàrà Àti bí èso ọ̀pọ̀tọ́ tó ti bà jẹ́ ṣe ń já bọ́ lára igi ọ̀pọ̀tọ́.
5 “Torí idà mi máa rin gbingbin ní ọ̀run. Ó máa sọ̀ kalẹ̀ sórí Édómù láti ṣèdájọ́, Sórí àwọn èèyàn tí màá pa run.
6 Jèhófà ní idà kan; ẹ̀jẹ̀ máa bò ó. Ọ̀rá máa bò ó, Ẹ̀jẹ̀ àwọn ọmọ àgbò àti ewúrẹ́ máa bò ó, Ọ̀rá kíndìnrín àwọn àgbò máa bò ó. Torí pé Jèhófà ní ẹbọ ní Bósírà, Ó máa pa ọ̀pọ̀ rẹpẹtẹ ní ilẹ̀ Édómù.
7 Àwọn akọ màlúù igbó máa bá wọn sọ̀ kalẹ̀, Àwọn akọ ọmọ màlúù pẹ̀lú àwọn alágbára. Ẹ̀jẹ̀ máa rin ilẹ̀ wọn gbingbin, Ọ̀rá sì máa rin iyẹ̀pẹ̀ wọn gbingbin.”
8 Torí Jèhófà ní ọjọ́ ẹ̀san, Ọdún ẹ̀san torí ẹjọ́ lórí Síónì.
9 Àwọn odò rẹ̀ máa yí pa dà di ọ̀dà bítúmẹ́nì rírọ̀, Iyẹ̀pẹ̀ rẹ̀ máa di imí ọjọ́, Ilẹ̀ rẹ̀ sì máa dà bí ọ̀dà bítúmẹ́nì rírọ̀ tó ń jó.
10 A ò ní pa á, ní òru tàbí ní ọ̀sán; Èéfín rẹ̀ á máa ròkè títí láé. Ibi ìparun ló máa jẹ́ láti ìran dé ìran; Kò sẹ́ni tó máa gba ibẹ̀ kọjá títí láé àti láéláé.
11 Ẹyẹ òfú àti òòrẹ̀ á máa gbé ibẹ̀, Àwọn òwìwí elétí gígùn àti àwọn ẹyẹ ìwò á máa gbé inú rẹ̀. Ó máa na okùn ìdíwọ̀n òfìfo sórí rẹ̀ Àti okùn ìwọ̀n, láti sọ ọ́ di ahoro.
12 Wọn ò ní pe ìkankan nínú àwọn èèyàn rẹ̀ pàtàkì wá jọba, Gbogbo ìjòyè rẹ̀ ò sì ní já mọ́ nǹkan kan mọ́.
13 Ẹ̀gún máa hù nínú àwọn ilé gogoro rẹ̀ tó láàbò, Èsìsì àti èpò ẹlẹ́gùn-ún máa hù nínú àwọn ibi ààbò rẹ̀. Ó máa di ilé àwọn ajáko, Ibi àkámọ́ àwọn ògòǹgò.
14 Àwọn ẹranko inú aṣálẹ̀ máa pàdé àwọn ẹranko tó ń hu, Ewúrẹ́ igbó sì máa ké sí èkejì rẹ̀. Àní, ibẹ̀ ni ẹyẹ aáṣẹ̀rẹ́ máa wọ̀ sí, tó sì ti máa rí ibi ìsinmi.
15 Ibẹ̀ ni ejò ọlọ́fà máa kọ́ ìtẹ́ rẹ̀ sí, tó sì máa yé ẹyin sí, Ó máa pa ẹyin, ó sì máa kó wọn jọ sábẹ́ òjìji rẹ̀. Àní, ibẹ̀ ni àwọn àwòdì máa kóra jọ sí, kálukú pẹ̀lú èkejì rẹ̀.
16 Ẹ wá a nínú ìwé Jèhófà, kí ẹ sì kà á sókè: A ò ní wá ìkankan nínú wọn tì; Èyíkéyìí nínú wọn ò ní ṣaláìní ẹnì kejì, Torí pé ẹnu Jèhófà ni àṣẹ náà ti wá, Ẹ̀mí rẹ̀ ló sì kó wọn jọ.
17 Òun ni Ẹni tó ṣẹ́ kèké fún wọn, Ọwọ́ rẹ̀ sì ti wọn ibi tí a yàn fún wọn. Ó máa jẹ́ tiwọn títí láé; Ibẹ̀ ni wọ́n á máa gbé láti ìran dé ìran.
35 Aginjù àti ilẹ̀ tí kò lómi máa yọ̀, Aṣálẹ̀ tó tẹ́jú máa yọ̀ ṣẹ̀ṣẹ̀, ó sì máa yọ ìtànná bíi sáfúrónì.
2 Ó dájú pé ó máa yọ ìtànná; Ó máa yọ̀ ṣẹ̀ṣẹ̀, ó sì máa kígbe ayọ̀. A máa fún un ní ògo Lẹ́bánónì, Ẹwà Kámẹ́lì àti ti Ṣárónì. Wọ́n máa rí ògo Jèhófà, ẹwà Ọlọ́run wa.
3 Ẹ fún àwọn ọwọ́ tí kò lágbára lókun, Ẹ sì mú kí àwọn orúnkún tó ń gbọ̀n dúró gbọn-in.
4 Ẹ sọ fún àwọn tó ń ṣàníyàn nínú ọkàn wọn pé: “Ẹ jẹ́ alágbára. Ẹ má bẹ̀rù. Ẹ wò ó! Ọlọ́run yín máa wá gbẹ̀san, Ọlọ́run máa wá láti fìyà ẹ̀ṣẹ̀ jẹni. Ó máa wá gbà yín sílẹ̀.”
5 Ní àkókò yẹn, ojú àwọn afọ́jú máa là, Etí àwọn adití sì máa ṣí.
6 Ní àkókò yẹn, ẹni tó yarọ máa fò sókè bí àgbọ̀nrín, Ahọ́n ẹni tí kò lè sọ̀rọ̀ sì máa kígbe ayọ̀. Torí omi máa tú jáde ní aginjù, Odò sì máa ṣàn ní aṣálẹ̀ tó tẹ́jú.
7 Ilẹ̀ tí ooru ti mú kó gbẹ táútáú máa di adágún omi tí esùsú kún inú rẹ̀, Ilẹ̀ gbígbẹ sì máa di ìsun omi. Koríko tútù, esùsú àti òrépèté Máa wà ní ibùgbé tí àwọn ajáko ti ń sinmi.
8 Ọ̀nà kan sì máa wà níbẹ̀, Àní, ọ̀nà tí à ń pè ní Ọ̀nà Ìjẹ́mímọ́. Aláìmọ́ kò ní gba ibẹ̀ kọjá. Àwọn tó ń rìn lójú ọ̀nà ló wà fún; Òmùgọ̀ kankan ò sì ní rìn gbéregbère lọ síbẹ̀.
9 Kò ní sí kìnnìún kankan níbẹ̀, Ẹranko ẹhànnà kankan kò sì ní wá sórí rẹ̀. A ò ní rí wọn níbẹ̀; Àwọn tí a tún rà nìkan ló máa gba ibẹ̀.
10 Àwọn tí Jèhófà rà pa dà máa pa dà wá, wọ́n sì máa kígbe ayọ̀ wá sí Síónì. Ayọ̀ tí kò lópin máa dé orí wọn ládé. Wọ́n á máa yọ̀ gidigidi, inú wọn á sì máa dùn, Ẹ̀dùn ọkàn àti ìbànújẹ́ kò ní sí mọ́.
36 Ní ọdún kẹrìnlá Ọba Hẹsikáyà, Senakérúbù ọba Ásíríà wá gbéjà ko gbogbo ìlú olódi Júdà, ó sì gbà wọ́n.
2 Ọba Ásíríà wá rán Rábúṣákè pẹ̀lú ọ̀pọ̀lọpọ̀ ọmọ ogun láti Lákíṣì sí Ọba Hẹsikáyà ní Jerúsálẹ́mù. Wọ́n dúró síbi tí adágún omi tó wà lápá òkè ń gbà, èyí tó wà lójú ọ̀nà tó lọ sí pápá alágbàfọ̀.
3 Élíákímù ọmọ Hilikáyà, ẹni tó ń bójú tó agbo ilé àti Ṣébínà akọ̀wé pẹ̀lú Jóà ọmọ Ásáfù akọ̀wé ìrántí sì jáde wá bá a.
4 Torí náà, Rábúṣákè sọ fún wọn pé: “Ẹ jọ̀ọ́, ẹ sọ fún Hẹsikáyà pé, ‘Ohun tí ọba ńlá, ọba Ásíríà sọ nìyí: “Kí lo gbọ́kàn lé?
5 Ò ń sọ pé, ‘Mo ní ọgbọ́n àti agbára láti jagun,’ àmọ́ ọ̀rọ̀ ẹnu lásán nìyẹn. Ta lo gbẹ́kẹ̀ lé, tí o fi gbójúgbóyà ṣọ̀tẹ̀ sí mi?
6 Wò ó! Ṣé Íjíbítì tó dà bí esùsú fífọ́ yìí lo gbẹ́kẹ̀ lé, tó jẹ́ pé bí èèyàn bá fara tì í, ṣe ló máa wọ àtẹ́lẹwọ́ rẹ̀, tí á sì gún un yọ? Bí Fáráò ọba Íjíbítì ṣe rí nìyẹn sí gbogbo àwọn tó gbẹ́kẹ̀ lé e.
7 Tí ẹ bá sì sọ fún mi pé, ‘Jèhófà Ọlọ́run wa ni a gbẹ́kẹ̀ lé,’ ṣé òun kọ́ ni Hẹsikáyà mú àwọn ibi gíga rẹ̀ àti àwọn pẹpẹ rẹ̀ kúrò, tó sì sọ fún Júdà àti Jerúsálẹ́mù pé, ‘Iwájú pẹpẹ yìí ni kí ẹ ti máa forí balẹ̀’?”’
8 Ní báyìí, ẹ wò ó, olúwa mi ọba Ásíríà pè yín níjà: Ẹ jẹ́ kí n fún yín ní ẹgbẹ̀rún méjì (2,000) ẹṣin, ká wá wò ó bóyá ẹ máa lè rí àwọn agẹṣin tó máa gùn wọ́n.
9 Báwo wá ni ẹ ṣe lè borí gómìnà kan ṣoṣo tó kéré jù lára àwọn ìránṣẹ́ olúwa mi, nígbà tó jẹ́ pé Íjíbítì lẹ gbẹ́kẹ̀ lé pé ó máa fún yín ní àwọn kẹ̀kẹ́ ẹṣin àti àwọn agẹṣin?
10 Ṣé láìgba àṣẹ lọ́wọ́ Jèhófà ni mo wá gbéjà ko ilẹ̀ yìí láti pa á run ni? Jèhófà fúnra rẹ̀ sọ fún mi pé, ‘Lọ gbéjà ko ilẹ̀ yìí, kí o sì pa á run.’”
11 Ni Élíákímù àti Ṣébínà pẹ̀lú Jóà bá sọ fún Rábúṣákè pé: “Jọ̀ọ́, bá àwa ìránṣẹ́ rẹ sọ̀rọ̀ ní èdè Árámáíkì torí a gbọ́ èdè náà; má fi èdè àwọn Júù bá wa sọ̀rọ̀ lójú àwọn èèyàn tó wà lórí ògiri.”
12 Ṣùgbọ́n Rábúṣákè sọ pé: “Ṣé ẹ̀yin àti olúwa yín nìkan ni olúwa mi ní kí n sọ ọ̀rọ̀ yìí fún ni? Ṣé kò tún rán mi sí àwọn ọkùnrin tó ń jókòó lórí ògiri, àwọn tó máa jẹ ìgbẹ́ ara wọn, tí wọ́n sì máa mu ìtọ̀ ara wọn pẹ̀lú yín?”
13 Rábúṣákè bá dìde, ó gbé ohùn rẹ̀ sókè, ó sì fi èdè àwọn Júù sọ̀rọ̀, ó ní: “Ẹ gbọ́ ọ̀rọ̀ ọba ńlá, ọba Ásíríà.
14 Ohun tí ọba sọ nìyí, ‘Ẹ má ṣe jẹ́ kí Hẹsikáyà tàn yín jẹ, nítorí kò lè gbà yín sílẹ̀.
15 Ẹ má sì jẹ́ kí Hẹsikáyà mú kí ẹ gbẹ́kẹ̀ lé Jèhófà, bó ṣe ń sọ pé: “Ó dájú pé Jèhófà máa gbà wá, a ò sì ní fi ìlú yìí lé ọba Ásíríà lọ́wọ́.”
16 Ẹ má fetí sí Hẹsikáyà, torí ohun tí ọba Ásíríà sọ nìyí: “Ẹ bá mi ṣe àdéhùn àlàáfíà, kí ẹ sì túúbá, kálukú yín á máa jẹ látinú àjàrà rẹ̀ àti igi ọ̀pọ̀tọ́ rẹ̀, á sì máa mu omi látinú kòtò omi rẹ̀,
17 títí màá fi wá kó yín lọ sí ilẹ̀ tó dà bí ilẹ̀ yín, ilẹ̀ ọkà àti ti wáìnì tuntun, ilẹ̀ oúnjẹ àti ti àwọn ọgbà àjàrà.
18 Ẹ má ṣe jẹ́ kí Hẹsikáyà ṣì yín lọ́nà bó ṣe ń sọ pé, ‘Jèhófà máa gbà wá.’ Ǹjẹ́ ìkankan lára ọlọ́run àwọn orílẹ̀-èdè ti gba ilẹ̀ wọn kúrò lọ́wọ́ ọba Ásíríà?
19 Ibo ni àwọn ọlọ́run Hámátì àti ti Áápádì wà? Ibo ni àwọn ọlọ́run Séfáfáímù wà? Ǹjẹ́ wọ́n gba Samáríà kúrò lọ́wọ́ mi?
20 Èwo nínú gbogbo ọlọ́run àwọn ilẹ̀ yìí ló ti gba ilẹ̀ wọn kúrò lọ́wọ́ mi, tí Jèhófà yóò fi gba Jerúsálẹ́mù kúrò lọ́wọ́ mi?”’”
21 Àmọ́ wọ́n dákẹ́, wọn ò fún un lésì kankan, nítorí àṣẹ ọba ni pé, “Ẹ ò gbọ́dọ̀ dá a lóhùn.”
22 Ṣùgbọ́n Élíákímù ọmọ Hilikáyà, ẹni tó ń bójú tó agbo ilé àti Ṣébínà akọ̀wé pẹ̀lú Jóà ọmọ Ásáfù akọ̀wé ìrántí wá sọ́dọ̀ Hẹsikáyà, pẹ̀lú ẹ̀wù yíya lọ́rùn wọn, wọ́n sì sọ àwọn ọ̀rọ̀ Rábúṣákè fún un.
37 Gbàrà tí Ọba Hẹsikáyà gbọ́ ọ̀rọ̀ náà, ó fa ẹ̀wù rẹ̀ ya, ó fi aṣọ ọ̀fọ̀ bora, ó sì lọ sínú ilé Jèhófà.
2 Lẹ́yìn náà, ó rán Élíákímù, ẹni tó ń bójú tó agbo ilé àti Ṣébínà akọ̀wé pẹ̀lú àwọn àgbààgbà nínú àwọn àlùfáà, wọ́n fi aṣọ ọ̀fọ̀ bora, ó sì rán wọn sí wòlíì Àìsáyà, ọmọ Émọ́ọ̀sì.
3 Wọ́n sọ fún un pé: “Ohun tí Hẹsikáyà sọ nìyí, ‘Ọjọ́ òní jẹ́ ọjọ́ wàhálà àti ti ìbáwí àti ti ìtìjú; nítorí a dà bí aboyún tó fẹ́ bímọ, àmọ́ tí kò ní okun láti bí i.
4 Bóyá Jèhófà Ọlọ́run rẹ máa gbọ́ ọ̀rọ̀ Rábúṣákè tí olúwa rẹ̀ ọba Ásíríà rán láti pẹ̀gàn Ọlọ́run alààyè, tí á sì pè é wá jíhìn nítorí àwọn ọ̀rọ̀ tí Jèhófà Ọlọ́run rẹ ti gbọ́. Torí náà, gbàdúrà nítorí àṣẹ́kù tó yè bọ́ yìí.’”
5 Nítorí náà, àwọn ìránṣẹ́ Ọba Hẹsikáyà lọ sọ́dọ̀ Àìsáyà,
6 Àìsáyà sì sọ fún wọn pé: “Ẹ sọ fún olúwa yín pé, ‘Ohun tí Jèhófà sọ nìyí: “Má bẹ̀rù nítorí àwọn ọ̀rọ̀ tí o gbọ́, àwọn ọ̀rọ̀ tí àwọn ẹmẹ̀wà ọba Ásíríà fi pẹ̀gàn mi.
7 Wò ó, màá fi ohun kan sí i lọ́kàn, ó máa gbọ́ ìròyìn kan, á sì pa dà sí ilẹ̀ rẹ̀; màá sì jẹ́ kí wọ́n fi idà pa á ní ilẹ̀ òun fúnra rẹ̀.”’”
8 Lẹ́yìn tí Rábúṣákè gbọ́ pé ọba Ásíríà ti kúrò ní Lákíṣì, ó pa dà sọ́dọ̀ rẹ̀, ó sì rí i tó ń bá Líbínà jà.
9 Ọba wá gbọ́ tí wọ́n sọ nípa Tíhákà ọba Etiópíà pé: “Ó ti jáde láti wá bá ọ jà.” Nígbà tó gbọ́, ó tún rán àwọn òjíṣẹ́ sí Hẹsikáyà pé:
10 “Ẹ sọ fún Hẹsikáyà ọba Júdà pé, ‘Má ṣe jẹ́ kí Ọlọ́run rẹ tí o gbẹ́kẹ̀ lé tàn ọ́ jẹ pé: “A kò ní fi Jerúsálẹ́mù lé ọba Ásíríà lọ́wọ́.”
11 Wò ó! O ti gbọ́ ohun tí àwọn ọba Ásíríà ṣe sí gbogbo àwọn orílẹ̀-èdè, bí wọ́n ṣe pa wọ́n run. Ṣé o rò pé ìwọ lè bọ́ lọ́wọ́ wa ni?
12 Ǹjẹ́ àwọn ọlọ́run àwọn orílẹ̀-èdè tí àwọn baba ńlá mi pa run gbà wọ́n? Ibo ni Gósánì, Háránì, Réséfù àti àwọn èèyàn Édẹ́nì tó wà ní Tẹli-ásárì wà?
13 Ibo ni ọba Hámátì, ọba Áápádì, ọba àwọn ìlú Séfáfáímù, ọba Hénà àti ọba Ífà wà?’”
14 Hẹsikáyà gba àwọn lẹ́tà náà lọ́wọ́ àwọn òjíṣẹ́ náà, ó sì kà wọ́n. Lẹ́yìn náà, Hẹsikáyà lọ sí ilé Jèhófà, ó sì tẹ́ wọn síwájú Jèhófà.
15 Hẹsikáyà wá bẹ̀rẹ̀ sí í gbàdúrà sí Jèhófà, ó sọ pé:
16 “Ìwọ Jèhófà Ọlọ́run àwọn ọmọ ogun, Ọlọ́run Ísírẹ́lì, tí o jókòó sórí ìtẹ́ lókè àwọn kérúbù, ìwọ nìkan ni Ọlọ́run tòótọ́ lórí gbogbo ìjọba ayé. Ìwọ lo dá ọ̀run àti ayé.
17 Fetí sílẹ̀, Jèhófà, kí o sì gbọ́! La ojú rẹ, Jèhófà, kí o sì rí i! Kí o gbọ́ gbogbo ọ̀rọ̀ tí Senakérúbù fi ránṣẹ́ láti pẹ̀gàn Ọlọ́run alààyè.
18 Jèhófà, òótọ́ ni pé àwọn ọba Ásíríà ti pa gbogbo ilẹ̀ run, títí kan ilẹ̀ wọn.
19 Wọ́n sì ti ju àwọn ọlọ́run wọn sínú iná, nítorí wọn kì í ṣe ọlọ́run, iṣẹ́ ọwọ́ èèyàn ni wọ́n, wọ́n jẹ́ igi àti òkúta. Ìdí nìyẹn tí wọ́n fi lè pa wọ́n run.
20 Àmọ́ ní báyìí, ìwọ Jèhófà Ọlọ́run wa, gbà wá lọ́wọ́ rẹ̀, kí gbogbo ìjọba ayé lè mọ̀ pé ìwọ Jèhófà nìkan ṣoṣo ni Ọlọ́run.”
21 Àìsáyà ọmọ Émọ́ọ̀sì wá ránṣẹ́ sí Hẹsikáyà pé: “Ohun tí Jèhófà Ọlọ́run Ísírẹ́lì sọ nìyí, ‘Torí pé o gbàdúrà sí mi nítorí Senakérúbù ọba Ásíríà,
22 ọ̀rọ̀ tí Jèhófà sọ nípa rẹ̀ nìyí: “Wúńdíá ọmọbìnrin Síónì pẹ̀gàn rẹ, ó ti fi ọ́ ṣẹ̀sín. Ọmọbìnrin Jerúsálẹ́mù mi orí rẹ̀ sí ọ.
23 Ta lo pẹ̀gàn, tí o sì sọ̀rọ̀ òdì sí? Ta lo gbé ohùn rẹ sókè sí, Tí o sì gbé ojú rẹ ga sí? Ẹni Mímọ́ Ísírẹ́lì mà ni!
24 O tipasẹ̀ àwọn ìránṣẹ́ rẹ pẹ̀gàn Jèhófà, o sọ pé, ‘Pẹ̀lú ọ̀pọ̀lọpọ̀ àwọn kẹ̀kẹ́ ogun mi, Màá gun ibi gíga àwọn òkè, Ibi tó jìnnà jù lọ ní Lẹ́bánónì. Ṣe ni màá gé àwọn igi kédárì rẹ̀ tó ga fíofío lulẹ̀, àwọn ààyò igi júnípà rẹ̀. Màá wọ ibi tó ga jù tó máa ń sá sí, igbó kìjikìji rẹ̀.
25 Màá gbẹ́ kànga, màá sì mu omi; Màá fi àtẹ́lẹsẹ̀ mi mú kí àwọn odò Íjíbítì gbẹ.’
26 Ṣé o ò tíì gbọ́ ni? Tipẹ́tipẹ́ ni mo ti pinnu rẹ̀. Láti ọ̀pọ̀ ọjọ́ sẹ́yìn ni mo ti ṣètò rẹ̀. Ní báyìí, màá ṣe é. Wàá sọ àwọn ìlú olódi di àwókù.
27 Àwọn tó ń gbé inú wọn á di aláìlágbára; Jìnnìjìnnì á bá wọn, ojú á sì tì wọ́n. Wọ́n á rọ bí ewéko pápá àti bí koríko tútù ṣe máa ń rọ, Bíi koríko orí òrùlé tí atẹ́gùn ìlà oòrùn ti jó gbẹ.
28 Àmọ́, mo mọ ìgbà tí o bá jókòó, ìgbà tí o bá jáde àti ìgbà tí o bá wọlé Àti ìgbà tí inú rẹ bá ru sí mi,
29 Torí bí inú rẹ ṣe ń ru sí mi àti bí o ṣe ń ké ramúramù ti dé etí mi. Torí náà, màá fi ìwọ̀ mi kọ́ imú rẹ, màá fi ìjánu mi sáàárín ètè rẹ, Ọ̀nà tí o gbà wá ni màá sì mú ọ gbà pa dà.”
30 “‘Ohun tó máa jẹ́ àmì fún ọ nìyí: Lọ́dún yìí, ẹ ó jẹ ohun tó lalẹ̀ hù; ní ọdún kejì, ọkà tó hù látinú ìyẹn ni ẹ ó jẹ; àmọ́ ní ọdún kẹta, ẹ ó fúnrúgbìn, ẹ ó sì kórè, ẹ ó gbin àwọn ọgbà àjàrà, ẹ ó sì jẹ èso wọn.
31 Ìyókù àwọn ará ilé Júdà tó sá àsálà máa ta gbòǹgbò nísàlẹ̀, wọ́n á sì so èso lókè.
32 Nítorí àṣẹ́kù kan máa jáde wá láti Jerúsálẹ́mù, àwọn tó là á já sì máa jáde wá láti Òkè Síónì. Ìtara Jèhófà Ọlọ́run àwọn ọmọ ogun máa ṣe èyí.
33 “‘Torí náà, ohun tí Jèhófà sọ nípa ọba Ásíríà nìyí: “Kò ní wọ inú ìlú yìí, Bẹ́ẹ̀ ni kò ní ta ọfà sí ibẹ̀, Tàbí kó fi apata dojú kọ ọ́, Bẹ́ẹ̀ sì ni kò ní mọ òkìtì láti dó tì í.”’
34 ‘Ọ̀nà tó gbà wá ló máa gbà pa dà; Kò ní wọ inú ìlú yìí,’ ni Jèhófà wí.
35 ‘Màá gbèjà ìlú yìí, màá sì gbà á sílẹ̀ nítorí orúkọ mi Àti nítorí Dáfídì ìránṣẹ́ mi.’”
36 Áńgẹ́lì Jèhófà wá jáde lọ, ó sì pa ọ̀kẹ́ mẹ́sàn-án ó lé ẹgbẹ̀rún márùn-ún (185,000) ọkùnrin nínú ibùdó àwọn ará Ásíríà. Nígbà tí àwọn èèyàn jí láàárọ̀ kùtù, wọ́n rí òkú nílẹ̀ bẹẹrẹbẹ.
37 Torí náà, Senakérúbù ọba Ásíríà kúrò níbẹ̀, ó pa dà sí Nínéfè, ó sì ń gbé ibẹ̀.
38 Bó ṣe ń forí balẹ̀ ní ilé Nísírọ́kì ọlọ́run rẹ̀, àwọn ọmọ rẹ̀, Adiramélékì àti Ṣárésà fi idà pa á, wọ́n sì sá lọ sí ilẹ̀ Árárátì. Esari-hádónì ọmọ rẹ̀ sì jọba ní ipò rẹ̀.
39 Ní àkókò yẹn, ọba Bábílónì, ìyẹn Merodaki-báládánì ọmọ Báládánì, fi àwọn lẹ́tà àti ẹ̀bùn ránṣẹ́ sí Hẹsikáyà, torí ó gbọ́ pé Hẹsikáyà ṣàìsàn, ara rẹ̀ sì ti yá.
2 Hẹsikáyà kí wọn káàbọ̀ tayọ̀tayọ̀, ó sì fi ohun tó wà nínú ilé ìṣúra rẹ̀ hàn wọ́n, ìyẹn fàdákà, wúrà, òróró básámù àti àwọn òróró míì tó ṣeyebíye, pẹ̀lú gbogbo ilé tó ń kó ohun ìjà sí àti gbogbo ohun tó wà nínú àwọn ibi ìṣúra rẹ̀. Kò sí nǹkan tí Hẹsikáyà kò fi hàn wọ́n nínú ilé rẹ̀ àti ní gbogbo agbègbè tó wà lábẹ́ àkóso rẹ̀.
3 Lẹ́yìn náà, wòlíì Àìsáyà wá sọ́dọ̀ Ọba Hẹsikáyà, ó sì béèrè lọ́wọ́ rẹ̀ pé: “Kí ni àwọn ọkùnrin yìí sọ, ibo ni wọ́n sì ti wá?” Torí náà, Hẹsikáyà sọ pé: “Ibi tó jìnnà ni wọ́n ti wá, láti Bábílónì.”
4 Ó tún béèrè pé: “Kí ni wọ́n rí nínú ilé rẹ?” Hẹsikáyà fèsì pé: “Gbogbo ohun tó wà nínú ilé mi ni wọ́n rí. Kò sí nǹkan kan tó wà nínú àwọn ibi ìṣúra mi tí mi ò fi hàn wọ́n.”
5 Àìsáyà wá sọ fún Hẹsikáyà pé: “Gbọ́ ọ̀rọ̀ Jèhófà Ọlọ́run àwọn ọmọ ogun,
6 ‘Wò ó! Ọjọ́ ń bọ̀ tí wọ́n máa kó gbogbo ohun tó wà nínú ilé rẹ àti gbogbo ohun tí àwọn baba ńlá rẹ ti kó jọ títí di òní yìí lọ sí Bábílónì. Kò ní ku nǹkan kan,’ ni Jèhófà wí.
7 ‘Wọ́n á mú àwọn kan lára àwọn ọmọ tí o máa bí, wọ́n á sì di òṣìṣẹ́ ààfin ní ààfin ọba Bábílónì.’”
8 Ni Hẹsikáyà bá sọ fún Àìsáyà pé: “Ọ̀rọ̀ Jèhófà tí o sọ dáa.” Ó wá fi kún un pé: “Torí àlàáfíà àti ìfọkànbalẹ̀ máa wà lásìkò tèmi.”
40 “Ẹ tu àwọn èèyàn mi nínú, ẹ tù wọ́n nínú,” ni Ọlọ́run yín wí.
2 “Ẹ sọ ọ̀rọ̀ tó máa wọ Jerúsálẹ́mù lọ́kàn, Kí ẹ sì kéde fún un pé iṣẹ́ rẹ̀ tó pọn dandan ti parí, Pé a ti san gbèsè ẹ̀bi tó jẹ. Ó ti gba ohun tó kún rẹ́rẹ́ lọ́wọ́ Jèhófà fún gbogbo ẹ̀ṣẹ̀ rẹ̀.”
3 Ohùn ẹnì kan ń ké nínú aginjù pé: “Ẹ tún ọ̀nà Jèhófà ṣe! Ẹ la ọ̀nà tó tọ́   gba inú aṣálẹ̀ fún Ọlọ́run wa.
4 Kí ẹ mú kí gbogbo àfonífojì ga sókè, Kí ẹ sì mú kí gbogbo òkè ńlá àti òkè kéékèèké wálẹ̀. Kí ilẹ̀ tó rí gbágungbàgun di ilẹ̀ tó tẹ́jú, Kí ilẹ̀ kángunkàngun sì di pẹ̀tẹ́lẹ̀.
5 A máa ṣí ògo Jèhófà payá, Gbogbo ẹran ara sì jọ máa rí i, Torí Jèhófà ti fi ẹnu ara rẹ̀ sọ ọ́.”
6 Fetí sílẹ̀! Ẹnì kan ń sọ pé: “Ké jáde!” Ẹlòmíì béèrè pé: “Igbe kí ni kí n ké?” “Koríko tútù ni gbogbo ẹran ara. Gbogbo ìfẹ́ wọn tí kì í yẹ̀ dà bí ìtànná àwọn ewéko.
7 Koríko tútù máa ń gbẹ dà nù, Ìtànná máa ń rọ, Torí pé èémí Jèhófà fẹ́ lù ú. Ó dájú pé koríko tútù ni àwọn èèyàn náà.
8 Koríko tútù máa ń gbẹ dà nù, Ìtànná máa ń rọ, Ṣùgbọ́n ọ̀rọ̀ Ọlọ́run wa máa wà títí láé.”
9 Lọ sórí òkè tó ga, Ìwọ obìnrin tó ń mú ìròyìn ayọ̀ wá fún Síónì. Gbé ohùn rẹ sókè tagbáratagbára, Ìwọ obìnrin tó ń mú ìròyìn ayọ̀ wá fún Jerúsálẹ́mù. Gbé e sókè, má bẹ̀rù. Kéde fún àwọn ìlú Júdà pé: “Ọlọ́run yín rèé.”
10 Wò ó! Jèhófà Olúwa Ọba Aláṣẹ máa wá tagbáratagbára, Apá rẹ̀ sì máa bá a ṣàkóso. Wò ó! Èrè rẹ̀ wà pẹ̀lú rẹ̀, Ẹ̀san rẹ̀ sì wà níwájú rẹ̀.
11 Ó máa bójú tó agbo ẹran rẹ̀ bíi ti olùṣọ́ àgùntàn. Ó máa fi apá rẹ̀ kó àwọn ọ̀dọ́ àgùntàn jọ, Ó sì máa gbé wọn sí àyà rẹ̀. Ó máa rọra da àwọn tó ń fọ́mọ lọ́mú.
12 Ta ló ti fi àtẹ́lẹwọ́ rẹ̀ wọn omi, Tó sì ti fi ìbú àtẹ́lẹwọ́ rẹ̀ wọn ọ̀run? Ta ló ti kó gbogbo erùpẹ̀ ilẹ̀ sínú òṣùwọ̀n, Tàbí tó ti wọn àwọn òkè ńlá lórí ìwọ̀n, Tó sì ti wọn àwọn òkè kéékèèké lórí òṣùwọ̀n?
13 Ta ló ti díwọ̀n ẹ̀mí Jèhófà, Ta ló sì lè dá a lẹ́kọ̀ọ́ gẹ́gẹ́ bí agbani-nímọ̀ràn rẹ̀?
14 Ta ló ti bá fikùn lukùn kó lè ní òye, Tàbí ta ló kọ́ ọ ní ọ̀nà ìdájọ́ òdodo, Tó kọ́ ọ ní ìmọ̀, Tàbí tó fi ọ̀nà òye tòótọ́ hàn án?
15 Wò ó! Àwọn orílẹ̀-èdè dà bí ẹ̀kán omi kan látinú korobá, A sì kà wọ́n sí eruku fẹ́ẹ́rẹ́fẹ́ lórí òṣùwọ̀n. Wò ó! Ó ń gbé àwọn erékùṣù sókè bí eruku lẹ́búlẹ́bú.
16 Lẹ́bánónì pàápàá kò tó láti mú kí iná máa jó, Àwọn ẹran igbó rẹ̀ kò sì tó fún ẹbọ sísun.
17 Gbogbo orílẹ̀-èdè dà bí ohun tí kò sí ní iwájú rẹ̀; Ó kà wọ́n sí ohun tí kò já mọ́ nǹkan kan, bí ohun tí kò sí rárá.
18 Ta ni ẹ lè fi Ọlọ́run wé? Kí lẹ lè fi sẹ́gbẹ̀ẹ́ rẹ̀ tó máa jọ ọ́?
19 Oníṣẹ́ ọnà ṣe ère, Oníṣẹ́ irin fi wúrà bò ó, Ó sì fi fàdákà rọ ẹ̀wọ̀n.
20 Ó mú igi láti fi ṣe ọrẹ, Igi tí kò ní jẹrà. Ó wá oníṣẹ́ ọnà tó já fáfá, Láti ṣe ère gbígbẹ́ tí kò ní ṣubú.
21 Ṣé ẹ kò mọ̀ ni? Ṣé ẹ kò tíì gbọ́ ni? Ṣé wọn ò sọ fún yín láti ìbẹ̀rẹ̀ ni? Ṣé kò yé yín látìgbà tí a ti dá ayé?
22 Ẹnì kan wà tó ń gbé orí òbìrìkìtì ayé, Àwọn tó ń gbé inú rẹ̀ sì dà bíi tata, Ó ń na ọ̀run bí aṣọ fẹ́lẹ́fẹ́lẹ́ tó ní ihò wínníwínní, Ó sì tẹ́ ẹ bí àgọ́ láti máa gbé.
23 Ó ń sọ àwọn aláṣẹ di ẹni tí kò já mọ́ nǹkan kan, Ó sì ń sọ àwọn adájọ́ ayé di ohun tí kò sí rárá.
24 Bóyá la gbìn wọ́n rí, Bóyá la fúnrúgbìn wọn rí, Bóyá ni kùkùté wọn ta gbòǹgbò rí nínú ilẹ̀, A fẹ́ atẹ́gùn lù wọ́n, wọ́n sì gbẹ dà nù, Afẹ́fẹ́ gbé wọn lọ bí àgékù pòròpórò.
25 “Ta lẹ lè fi mí wé bóyá mo bá a dọ́gba?” ni Ẹni Mímọ́ wí.
26 “Ẹ gbé ojú yín sókè ọ̀run, kí ẹ sì wò ó. Ta ló dá àwọn nǹkan yìí? Òun ni Ẹni tó ń mú wọn jáde bí ẹgbẹ́ ọmọ ogun ní iye-iye; Ó ń fi orúkọ pe gbogbo wọn. Torí okun rẹ̀ tó fi ń ṣiṣẹ́ pọ̀ yanturu, agbára rẹ̀ sì ń bani lẹ́rù, Ìkankan nínú wọn ò di àwátì.
27 Ìwọ Jékọ́bù, kí ló dé tí o fi sọ báyìí, àti ìwọ Ísírẹ́lì, kí ló dé tí o fi kéde pé, ‘Jèhófà ò rí ọ̀nà mi, Mi ò sì rí ìdájọ́ òdodo gbà lọ́dọ̀ Ọlọ́run’?
28 Ṣé o ò mọ̀ ni? Ṣé o ò tíì gbọ́ ni? Jèhófà, Ẹlẹ́dàá àwọn ìkángun ayé, jẹ́ Ọlọ́run títí ayé. Kì í rẹ̀ ẹ́, okun rẹ̀ kì í sì í tán. Àwámáridìí ni òye rẹ̀.
29 Ó ń fún ẹni tó ti rẹ̀ ní agbára, Ó sì ń fún àwọn tí kò lókun ní ẹ̀kúnrẹ́rẹ́ okun.
30 Ó máa rẹ àwọn ọmọdékùnrin, okun wọn sì máa tán, Àwọn ọ̀dọ́kùnrin máa kọsẹ̀, wọ́n á sì ṣubú,
31 Àmọ́ àwọn tó gbẹ́kẹ̀ lé Jèhófà máa jèrè okun pa dà. Wọ́n máa fi ìyẹ́ fò lọ sókè réré bí ẹyẹ idì. Wọ́n máa sáré, okun ò ní tán nínú wọn; Wọ́n máa rìn, kò sì ní rẹ̀ wọ́n.”
41 “Ẹ dákẹ́, kí ẹ sì fetí sí mi, ẹ̀yin erékùṣù; Kí àwọn orílẹ̀-èdè pa dà ní agbára. Kí wọ́n sún mọ́ tòsí; kí wọ́n wá sọ̀rọ̀. Ẹ jẹ́ ká kóra jọ fún ìdájọ́.
2 Ta ló ti gbé ẹnì kan dìde láti ibi tí oòrùn ti ń yọ, Tó pè é nínú òdodo wá síbi ẹsẹ̀ Rẹ̀, Láti fa àwọn orílẹ̀-èdè lé e lọ́wọ́, Kó sì mú kó tẹ àwọn ọba lórí ba? Ta ló ń sọ wọ́n di eruku níwájú idà rẹ̀, Bí àgékù pòròpórò tí atẹ́gùn ń gbé kiri níwájú ọfà rẹ̀?
3 Ó ń lé wọn, ohunkóhun ò sì dí i lọ́wọ́ Lójú ọ̀nà tí kò fẹsẹ̀ tẹ̀ rí.
4 Ta ló ṣe èyí? Iṣẹ́ ọwọ́ ta sì ni, Tó ń pe àwọn ìran láti ìbẹ̀rẹ̀? Èmi Jèhófà, ni Ẹni Àkọ́kọ́; Èmi kan náà ni mo sì wà pẹ̀lú àwọn tó kẹ́yìn.”
5 Àwọn erékùṣù rí i, ẹ̀rù sì bà wọ́n. Àwọn ìkángun ayé bẹ̀rẹ̀ sí í wárìrì. Wọ́n sún mọ́ tòsí, wọ́n sì bọ́ síwájú.
6 Kálukú ń ran ẹnì kejì rẹ̀ lọ́wọ́, Wọ́n ń sọ fún àwọn arákùnrin wọn pé: “Ẹ jẹ́ alágbára.”
7 Torí náà, oníṣẹ́ ọnà ń fún oníṣẹ́ irin lókun; Ẹni tó ń fi òòlù irin lu nǹkan di pẹlẹbẹ Ń fún ẹni tó ń fi òòlù lu nǹkan lórí irin lókun. Ó ń sọ nípa ohun tí wọ́n jó pọ̀ pé: “Ó dáa.” Wọ́n wá fi ìṣó kàn án, kó má bàa ṣubú.
8 “Àmọ́ ìwọ Ísírẹ́lì ni ìránṣẹ́ mi, Ìwọ Jékọ́bù, ẹni tí mo yàn, Ọmọ Ábúráhámù ọ̀rẹ́ mi,
9 Ìwọ tí mo mú láti àwọn ìkángun ayé, Ìwọ tí mo pè láti àwọn apá ibi tó jìnnà jù níbẹ̀. Mo sọ fún ọ pé, ‘Ìwọ ni ìránṣẹ́ mi; Mo ti yàn ọ́; Mi ò kọ̀ ọ́.
10 Má bẹ̀rù, torí mo wà pẹ̀lú rẹ. Má ṣàníyàn, torí èmi ni Ọlọ́run rẹ. Màá fún ọ lókun, àní, màá ràn ọ́ lọ́wọ́, Ní tòótọ́, màá fi ọwọ́ ọ̀tún òdodo mi dì ọ́ mú ṣinṣin.’
11 Wò ó! Ojú máa ti gbogbo àwọn tó ń bínú sí ọ, wọ́n sì máa tẹ́. Àwọn tó ń bá ọ jà máa di ẹni tí kò já mọ́ nǹkan kan, wọ́n sì máa ṣègbé.
12 O máa wá àwọn tó ń bá ọ jà, àmọ́ o ò ní rí wọn; Àwọn tó ń bá ọ jagun máa dà bí ohun tí kò sí, bí ohun tí kò sí rárá.
13 Torí pé èmi Jèhófà Ọlọ́run rẹ ń di ọwọ́ ọ̀tún rẹ mú, Ẹni tó ń sọ fún ọ pé, ‘Má bẹ̀rù. Màá ràn ọ́ lọ́wọ́.’
14 Má bẹ̀rù, ìwọ Jékọ́bù kòkòrò mùkúlú, Ẹ̀yin ọkùnrin Ísírẹ́lì, màá ràn yín lọ́wọ́,” ni Jèhófà, Olùtúnrà yín, Ẹni Mímọ́ Ísírẹ́lì wí.
15 “Wò ó! Mo ti sọ ọ́ di ohun tí wọ́n fi ń pakà, Ohun tuntun tó ní eyín olójú méjì tí wọ́n fi ń pakà. O máa tẹ àwọn òkè ńlá mọ́lẹ̀, o máa fọ́ wọn túútúú, O sì máa ṣe àwọn òkè kéékèèké bí ìyàngbò.
16 O máa fẹ́ wọn bí ọkà, Atẹ́gùn sì máa gbé wọn lọ; Ìjì máa tú wọn ká. Inú rẹ máa dùn torí Jèhófà, O sì máa fi Ẹni Mímọ́ Ísírẹ́lì yangàn.”
17 “Àwọn aláìní àti àwọn tálákà ń wá omi, àmọ́ kò sí rárá. Òùngbẹ ti mú kí ahọ́n wọn gbẹ. Èmi Jèhófà máa dá wọn lóhùn. Èmi Ọlọ́run Ísírẹ́lì ò ní fi wọ́n sílẹ̀.
18 Màá mú kí odò ṣàn lórí àwọn òkè tí nǹkan ò hù sí, Màá sì mú kí omi sun ní àwọn pẹ̀tẹ́lẹ̀. Màá sọ aginjù di adágún omi tí esùsú kún inú rẹ̀, Màá sì sọ ilẹ̀ tí kò lómi di orísun omi.
19 Màá gbin igi kédárì sínú aṣálẹ̀, Màá gbin igi bọn-ọ̀n-ní, igi mátílì àti igi ahóyaya síbẹ̀. Màá gbin igi júnípà sí aṣálẹ̀ tó tẹ́jú, Pẹ̀lú igi áàṣì àti igi sípírẹ́sì,
20 Kí gbogbo èèyàn lè rí i, kí wọ́n sì mọ̀, Kí wọ́n fiyè sí i, kó sì yé wọn, Pé ọwọ́ Jèhófà ló ṣe èyí, Ẹni Mímọ́ Ísírẹ́lì ló sì dá a.”
21 “Ẹ ro ẹjọ́ yín,” ni Jèhófà wí. “Ẹ gbèjà ara yín,” ni Ọba Jékọ́bù wí.
22 “Ẹ mú ẹ̀rí wá, kí ẹ sì sọ ohun tó máa ṣẹlẹ̀ fún wa. Ẹ sọ àwọn ohun àtijọ́ fún wa, Ká lè ronú nípa wọn, ká sì mọ ibi tí wọ́n máa já sí. Tàbí kí ẹ kéde àwọn ohun tó ń bọ̀ fún wa.
23 Ẹ sọ àwọn ohun tó máa ṣẹlẹ̀ lọ́jọ́ iwájú fún wa, Ká lè mọ̀ pé ọlọ́run ni yín. Àní, ẹ ṣe nǹkan kan, ì báà jẹ́ rere tàbí búburú, Kó lè yà wá lẹ́nu tí a bá rí i.
24 Ẹ wò ó! Ohun tí kò sí ni yín, Iṣẹ́ ọwọ́ yín kò sì já mọ́ nǹkan kan. Ohun ìríra ni ẹnikẹ́ni tó bá yàn yín.
25 Mo ti gbé ẹnì kan dìde láti àríwá, ó sì máa wá, Ẹnì kan láti ibi tí oòrùn ti ń yọ tó máa ké pe orúkọ mi. Ó máa tẹ àwọn alákòóso mọ́lẹ̀ bíi pé amọ̀ ni wọ́n, Bí amọ̀kòkò tó ń tẹ amọ̀ rírin mọ́lẹ̀.
26 Ta ló sọ èyí láti ìbẹ̀rẹ̀, ká lè mọ̀, Tàbí láti ìgbà àtijọ́, ká lè sọ pé, ‘Ó tọ̀nà’? Lóòótọ́, kò sí ẹni tó sọ ọ́! Kò sí ẹni tó kéde rẹ̀! Kò sí ẹni tó gbọ́ ohunkóhun látọ̀dọ̀ rẹ!”
27 Èmi ni mo kọ́kọ́ sọ fún Síónì pé: “Wò ó! Àwọn nìyí!” Màá sì rán ẹni tó ń mú ìròyìn ayọ̀ wá sí Jerúsálẹ́mù.
28 Àmọ́ mò ń wò, kò sì sí ẹnì kankan; Kò sí ìkankan nínú wọn tó ń gbani nímọ̀ràn. Mo sì ń sọ fún wọn ṣáá pé kí wọ́n fèsì.
29 Wò ó! Gbogbo wọn jẹ́ ẹ̀tàn. Iṣẹ́ wọn kò já mọ́ nǹkan kan. Afẹ́fẹ́ lásán àti ohun tí kò sí rárá ni àwọn ère onírin wọn.
42 Wò ó! Ìránṣẹ́ mi, tí mò ń tì lẹ́yìn! Àyànfẹ́ mi, ẹni tí mo tẹ́wọ́ gbà! Mo ti fi ẹ̀mí mi sínú rẹ̀; Ó máa mú ìdájọ́ òdodo wá fún àwọn orílẹ̀-èdè.
2 Kò ní ké jáde tàbí kó gbé ohùn rẹ̀ sókè, Kò sì ní jẹ́ ká gbọ́ ohùn rẹ̀ lójú ọ̀nà.
3 Kò ní ṣẹ́ esùsú kankan tó ti fọ́, Kò sì ní pa òwú àtùpà kankan tó ń jó lọ́úlọ́ú tí wọ́n fi ọ̀gbọ̀ ṣe. Ó máa fi òótọ́ ṣe ìdájọ́ òdodo.
4 Kò ní rẹ̀ ẹ́, a ò sì ní tẹ̀ ẹ́ rẹ́ títí ó fi máa fìdí ìdájọ́ òdodo múlẹ̀ ní ayé; Àwọn erékùṣù sì ń dúró de òfin rẹ̀.
5 Ohun tí Jèhófà, Ọlọ́run tòótọ́, sọ nìyí, Ẹlẹ́dàá ọ̀run àti Atóbilọ́lá tó nà án jáde, Ẹni tó tẹ́ ayé àti èso rẹ̀, Ẹni tó fún àwọn èèyàn inú rẹ̀ ní èémí, Tó sì fún àwọn tó ń rìn lórí rẹ̀ ní ẹ̀mí:
6 “Èmi Jèhófà, ti pè ọ́ nínú òdodo; Mo ti di ọwọ́ rẹ mú. Màá dáàbò bò ọ́, màá sì fi ọ́ ṣe májẹ̀mú fún àwọn èèyàn náà Àti bí ìmọ́lẹ̀ àwọn orílẹ̀-èdè,
7 Kí o lè la àwọn ojú tó fọ́, Láti mú ẹlẹ́wọ̀n jáde kúrò nínú àjà ilẹ̀ Àti àwọn tó jókòó sínú òkùnkùn jáde kúrò ní ẹ̀wọ̀n.
8 Èmi ni Jèhófà. Orúkọ mi nìyẹn; Èmi kì í fi ògo mi fún ẹlòmíì, Èmi kì í sì í fi ìyìn mi fún àwọn ère gbígbẹ́.
9 Wò ó, àwọn nǹkan àkọ́kọ́ ti ṣẹlẹ̀; Ní báyìí, mò ń kéde àwọn nǹkan tuntun. Kí wọ́n tó rú yọ, mo sọ fún yín nípa wọn.”
10 Ẹ kọ orin tuntun sí Jèhófà, Ẹ yìn ín láti àwọn ìkángun ayé, Ẹ̀yin tí ẹ̀ ń lọ sínú òkun àti gbogbo ohun tó kún inú rẹ̀, Ẹ̀yin erékùṣù àti àwọn tó ń gbé inú wọn.
11 Kí aginjù àti àwọn ìlú rẹ̀ gbé ohùn wọn sókè, Àwọn ìgbèríko tí Kídárì ń gbé. Kí àwọn tó ń gbé níbi àpáta kígbe ayọ̀; Kí wọ́n ké jáde láti orí àwọn òkè.
12 Kí wọ́n gbé ògo fún Jèhófà, Kí wọ́n sì kéde ìyìn rẹ̀ ní àwọn erékùṣù.
13 Jèhófà máa jáde lọ bí akíkanjú ọkùnrin. Ó máa mú kí ìtara rẹ̀ sọjí bíi ti jagunjagun. Ó máa kígbe, àní, ó máa kígbe ogun; Ó máa fi hàn pé òun lágbára ju àwọn ọ̀tá òun lọ.
14 “Ó ti pẹ́ tí mo ti dákẹ́. Mo dákẹ́ jẹ́ẹ́, mo sì kóra mi níjàánu. Bí obìnrin tó fẹ́ bímọ, Màá kérora, màá mí hẹlẹhẹlẹ, màá sì mí gúlegúle lẹ́ẹ̀kan náà.
15 Màá sọ àwọn òkè ńlá àti àwọn òkè kéékèèké di ahoro, Màá sì mú kí gbogbo ewéko wọn gbẹ dà nù. Màá sọ àwọn odò di erékùṣù, Màá sì mú kí àwọn adágún omi tí esùsú kún inú wọn gbẹ táútáú.
16 Màá mú àwọn afọ́jú gba ọ̀nà tí wọn ò mọ̀, Màá sì mú kí wọ́n gba ọ̀nà tó ṣàjèjì sí wọn. Màá sọ òkùnkùn tó wà níwájú wọn di ìmọ́lẹ̀, Màá sì sọ ilẹ̀ tó rí gbágungbàgun di ilẹ̀ tó tẹ́jú. Ohun tí màá ṣe fún wọn nìyí, mi ò sì ní fi wọ́n sílẹ̀.”
17 A máa dá wọn pa dà, ojú sì máa tì wọ́n gidigidi, Àwọn tó gbẹ́kẹ̀ lé ère gbígbẹ́, Àwọn tó ń sọ fún àwọn ère onírin pé: “Ẹ̀yin ni ọlọ́run wa.”
18 Ẹ fetí sílẹ̀, ẹ̀yin adití; Ẹ wò, kí ẹ sì rí i, ẹ̀yin afọ́jú.
19 Ta ló fọ́jú yàtọ̀ sí ìránṣẹ́ mi, Tó dití bí ẹni tí mo rán níṣẹ́? Ta ló fọ́jú bí ẹni tí a san lẹ́san, Tó fọ́jú bí ìránṣẹ́ Jèhófà?
20 O rí ọ̀pọ̀ nǹkan, àmọ́ o ò kíyè sí i. O la etí rẹ sílẹ̀, àmọ́ o ò gbọ́.
21 Nítorí òdodo rẹ̀, Inú Jèhófà máa dùn láti mú kí òfin níyì, kó sì ṣe é lógo.
22 Àmọ́ wọ́n ti kó àwọn èèyàn yìí lẹ́rù, wọ́n sì ti kó ohun ìní wọn lọ; Wọ́n ti sé gbogbo wọn mọ́ inú ihò, wọ́n sì ti fi wọ́n pa mọ́ sínú ẹ̀wọ̀n. Wọ́n ti kó ẹrù wọn láìsí ẹni tó máa gbà wọ́n sílẹ̀, Wọ́n sì ti kó ohun ìní wọn láìsí ẹni tó máa sọ pé: “Ẹ kó o pa dà!”
23 Ta ló máa gbọ́ èyí nínú yín? Ta ló máa fiyè sílẹ̀, kó sì fetí sílẹ̀ torí àkókò tó ń bọ̀?
24 Ta ló ti mú kí wọ́n kó ohun ìní Jékọ́bù, Tó sì mú kí wọ́n kó ẹrù Ísírẹ́lì? Ṣebí Jèhófà ni, Ẹni tí a ṣẹ̀? Wọ́n kọ̀ láti rìn ní àwọn ọ̀nà Rẹ̀, Wọn ò sì ṣègbọràn sí òfin Rẹ̀.
25 Torí náà, Ó ń da ìhónú lé e lórí, Ìrunú rẹ̀ àti ìbínú ogun. Ó jẹ gbogbo ohun tó yí i ká run, àmọ́ kò fiyè sí i. Ó jó o, àmọ́ kò fọkàn sí i.
43 Ohun tí Jèhófà wá sọ nìyí, Ẹlẹ́dàá rẹ, ìwọ Jékọ́bù, Ẹni tó dá ọ, ìwọ Ísírẹ́lì: “Má bẹ̀rù, torí mo ti tún ọ rà. Mo ti fi orúkọ rẹ pè ọ́. Tèmi ni ọ́.
2 Tí o bá gba inú omi kọjá, màá wà pẹ̀lú rẹ, Tí o bá sì gba inú odò kọjá, kò ní kún bò ọ́. Tí o bá rin inú iná kọjá, kò ní jó ọ, Ọwọ́ iná ò sì ní rà ọ́.
3 Torí èmi ni Jèhófà Ọlọ́run rẹ, Ẹni Mímọ́ Ísírẹ́lì, Olùgbàlà rẹ. Mo ti fi Íjíbítì ṣe ìràpadà fún ọ, Mo sì ti fi Etiópíà àti Sébà dípò rẹ.
4 Torí o ti wá ṣeyebíye ní ojú mi, A dá ọ lọ́lá, mo sì nífẹ̀ẹ́ rẹ. Torí náà, màá fi àwọn èèyàn rọ́pò rẹ, Màá sì fi àwọn orílẹ̀-èdè dípò ẹ̀mí rẹ.
5 Má bẹ̀rù, torí mo wà pẹ̀lú rẹ. Màá mú ọmọ rẹ wá láti ìlà oòrùn, Màá sì kó ọ jọ láti ìwọ̀ oòrùn.
6 Màá sọ fún àríwá pé, ‘Dá wọn sílẹ̀!’ Màá sì sọ fún gúúsù pé, ‘Má ṣe dá wọn dúró. Mú àwọn ọmọkùnrin mi wá láti ọ̀nà jíjìn àti àwọn ọmọbìnrin mi láti àwọn ìkángun ayé,
7 Gbogbo ẹni tí wọ́n ń fi orúkọ mi pè, Tí mo sì dá fún ògo mi, Tí mo ṣẹ̀dá, tí mo sì ṣe.’
8 Mú àwọn èèyàn tó fọ́jú jáde, bí wọ́n tiẹ̀ ní ojú, Àwọn tó jẹ́ adití, bí wọ́n tiẹ̀ ní etí.
9 Kí gbogbo orílẹ̀-èdè pé jọ síbì kan, Kí àwọn èèyàn sì kóra jọ. Èwo nínú wọn ló lè sọ èyí? Àbí wọ́n lè mú ká gbọ́ àwọn ohun àkọ́kọ́? Kí wọ́n mú àwọn ẹlẹ́rìí wọn wá, kí wọ́n lè fi hàn pé àwọn jàre, Tàbí kí wọ́n gbọ́, kí wọ́n sì sọ pé, ‘Òótọ́ ni!’”
10 “Ẹ̀yin ni ẹlẹ́rìí mi,” ni Jèhófà wí, “Àní ìránṣẹ́ mi tí mo ti yàn, Kí ẹ lè mọ̀, kí ẹ sì ní ìgbàgbọ́ nínú mi, Kó sì yé yín pé Ẹnì kan náà ni mí. Ṣáájú mi, kò sí Ọlọ́run tí a dá, Lẹ́yìn mi, kò sí ìkankan.
11 Èmi, àní èmi ni Jèhófà, kò sí olùgbàlà kankan yàtọ̀ sí mi.”
12 “Èmi ni Ẹni tó kéde, tó gbani là, tó sì mú kó di mímọ̀, Nígbà tí kò sí ọlọ́run àjèjì kankan láàárín yín. Torí náà, ẹ̀yin ni ẹlẹ́rìí mi,” ni Jèhófà wí, “èmi sì ni Ọlọ́run.
13 Bákan náà, Ẹnì kan náà ni mí nígbà gbogbo; Kò sì sí ẹni tó lè já ohunkóhun gbà kúrò lọ́wọ́ mi. Tí mo bá ń ṣe nǹkan kan, ta ló lè dá mi dúró?”
14 Ohun tí Jèhófà sọ nìyí, Olùtúnrà yín, Ẹni Mímọ́ Ísírẹ́lì: “Nítorí yín, màá ránṣẹ́ sí Bábílónì, màá sì gé gbogbo ọ̀pá ìdábùú ẹnubodè lulẹ̀, Àwọn ará Kálídíà sì máa ké jáde nínú ìdààmú, nínú àwọn ọkọ̀ òkun wọn.
15 Èmi ni Jèhófà, Ẹni Mímọ́ yín, Ẹlẹ́dàá Ísírẹ́lì àti Ọba yín.”
16 Ohun tí Jèhófà sọ nìyí, Ẹni tó ń la ọ̀nà gba inú òkun, Tó sì ń la ọ̀nà gba inú omi tó ń ru gùdù,
17 Ẹni tó ń fa kẹ̀kẹ́ ogun àti ẹṣin jáde, Àwọn ọmọ ogun pẹ̀lú àwọn jagunjagun tó lákíkanjú: “Wọ́n máa dùbúlẹ̀, wọn ò sì ní dìde. A máa fẹ́ wọn pa, a máa pa wọ́n bí òwú àtùpà tó ń jó.”
18 “Ẹ má ṣe rántí àwọn ohun àtijọ́, Ẹ má sì máa ronú nípa ohun tó ti kọjá.
19 Ẹ wò ó! Mò ń ṣe ohun tuntun; Kódà, ní báyìí, ó ti ń rú yọ. Ṣé ẹ ò mọ̀ ọ́n ni? Màá la ọ̀nà kan gba inú aginjù, Màá sì mú kí odò gba inú aṣálẹ̀.
20 Ẹran igbó máa bọlá fún mi, Àwọn ajáko àti ògòǹgò, Torí mo pèsè omi ní aginjù, Odò ní aṣálẹ̀, Fún àwọn èèyàn mi, àwọn àyànfẹ́ mi, kí wọ́n lè mu,
21 Àwọn èèyàn tí mo dá fún ara mi, Kí wọ́n lè kéde ìyìn mi.
22 Àmọ́ o ò ké pè mí, ìwọ Jékọ́bù, Torí ọ̀rọ̀ mi ti sú ọ, ìwọ Ísírẹ́lì.
23 O ò mú àgùntàn wá fún mi láti fi rú àwọn odindi ẹbọ sísun rẹ, O ò sì fi àwọn ẹbọ rẹ yìn mí lógo. Mi ò fi dandan mú ọ pé kí o mú ẹ̀bùn wá fún mi, Mi ò sì fi oje igi tùràrí tí mo ní kí o mú wá dá ọ lágara.
24 O ò fi owó rẹ ra pòròpórò olóòórùn dídùn fún mi, O ò sì fi ọ̀rá àwọn ẹbọ rẹ tẹ́ mi lọ́rùn. Dípò ìyẹn, ṣe lo fi àwọn ẹ̀ṣẹ̀ rẹ di ẹrù wọ̀ mí lọ́rùn, O sì fi àwọn àṣìṣe rẹ tán mi lókun.
25 Èmi, àní èmi ni Ẹni tó ń nu àwọn àṣìṣe rẹ kúrò nítorí tèmi, Mi ò sì ní rántí àwọn ẹ̀ṣẹ̀ rẹ.
26 Rán mi létí; jẹ́ ká gbé ẹjọ́ wa wá; Ro ẹjọ́ rẹ, kí o lè fi hàn pé o jàre.
27 Baba ńlá rẹ àkọ́kọ́ ṣẹ̀, Àwọn agbẹnusọ rẹ sì ti ṣọ̀tẹ̀ sí mi.
28 Torí náà, màá sọ àwọn ìjòyè ibi mímọ́ di aláìmọ́, Màá mú kí wọ́n pa Jékọ́bù run, Màá sì mú kí wọ́n sọ̀rọ̀ èébú sí Ísírẹ́lì.
44 “Wá fetí sílẹ̀, ìwọ Jékọ́bù ìránṣẹ́ mi Àti ìwọ Ísírẹ́lì, ẹni tí mo yàn.
2 Ohun tí Jèhófà sọ nìyí, Aṣẹ̀dá rẹ àti Ẹni tó dá ọ, Ẹni tó ràn ọ́ lọ́wọ́ látinú oyún: ‘Má bẹ̀rù, Jékọ́bù ìránṣẹ́ mi Àti ìwọ, Jéṣúrúnì, ẹni tí mo yàn.
3 Torí màá da omi sórí ẹni tí òùngbẹ ń gbẹ, Màá sì mú kí odò ṣàn lórí ilẹ̀ gbígbẹ. Màá da ẹ̀mí mi sórí ọmọ rẹ Àti ìbùkún mi sórí àwọn àtọmọdọ́mọ rẹ.
4 Wọ́n sì máa rú yọ bíi pé wọ́n yọ láàárín koríko tútù, Bí àwọn igi pọ́pílà ní etí omi tó ń ṣàn.
5 Ẹnì kan máa sọ pé: “Ti Jèhófà ni mí.” Ẹlòmíì máa fi orúkọ Jékọ́bù pe ara rẹ̀, Ẹlòmíì sì máa kọ ọ́ sí ọwọ́ rẹ̀ pé: “Ti Jèhófà.” Á sì máa jẹ́ orúkọ Ísírẹ́lì.’
6 Ohun tí Jèhófà sọ nìyí, Ọba Ísírẹ́lì àti Olùtúnrà rẹ̀, Jèhófà Ọlọ́run àwọn ọmọ ogun: ‘Èmi ni ẹni àkọ́kọ́ àti ẹni ìkẹyìn. Kò sí Ọlọ́run kankan àfi èmi.
7 Ta ló dà bí èmi? Kó pè, kó sọ ọ́, kó sì fi ẹ̀rí hàn mí! Látìgbà tí mo ti gbé àwọn èèyàn àtijọ́ kalẹ̀, Jẹ́ kí wọ́n sọ àwọn ohun tó ń bọ̀ Àti ohun tí kò tíì ṣẹlẹ̀.
8 Ẹ má ṣe jẹ́ kí jìnnìjìnnì bá yín, Ẹ má sì jẹ́ kí ìbẹ̀rù sọ ọkàn yín domi. Ṣebí mo ti sọ fún ẹnì kọ̀ọ̀kan yín ṣáájú, tí mo sì kéde rẹ̀? Ẹ̀yin ni ẹlẹ́rìí mi. Ṣé Ọlọ́run kankan wà yàtọ̀ sí mi ni? Rárá, kò sí Àpáta míì; mi ò mọ ìkankan.’”
9 Gbogbo àwọn tó ń ṣe ère gbígbẹ́ ò já mọ́ nǹkan kan, Àwọn ohun tí wọ́n nífẹ̀ẹ́ sí kò ní ṣàǹfààní rárá. Bí wọ́n tiẹ̀ jẹ́ ẹlẹ́rìí wọn, wọn ò rí nǹkan kan, wọn ò sì mọ nǹkan kan, Torí náà, ojú máa ti àwọn tó ṣe wọ́n.
10 Ta ló máa ṣe ọlọ́run tàbí kó ṣe ère onírin Tí kò lè ṣàǹfààní rárá?
11 Wò ó! Ojú máa ti gbogbo àwọn alájọṣe rẹ̀! Èèyàn lásán ni àwọn oníṣẹ́ ọnà. Kí gbogbo wọn kóra jọ, kí wọ́n sì dúró. Jìnnìjìnnì máa bò wọ́n, ojú sì máa tì wọ́n pa pọ̀.
12 Alágbẹ̀dẹ ń fi irinṣẹ́ rẹ̀ lu irin lórí ẹyin iná. Ó ń fi àwọn òòlù ṣe é, Ó ń fi apá rẹ̀ tó lágbára ṣe é. Ebi wá ń pa á, okun sì tán nínú rẹ̀; Kò mu omi, ó sì ti rẹ̀ ẹ́.
13 Agbẹ́gi na okùn ìdíwọ̀n, ó fi ẹfun pupa sàmì sí i. Ó fi ìfági fá a, ó sì fi kọ́ńpáàsì sàmì sí i. Ó ṣe é kó lè rí bí èèyàn, Ó mú kó rẹwà bí èèyàn, Kó lè jókòó sínú ilé.
14 Ẹnì kan wà tó jẹ́ pé iṣẹ́ rẹ̀ ni kó máa gé igi kédárì lulẹ̀. Ó mú oríṣi igi kan, ìyẹn igi ràgàjì, Ó sì jẹ́ kó di igi ńlá láàárín àwọn igi igbó. Ó gbin igi lọ̀rẹ́ẹ̀lì, òjò sì mú kó dàgbà.
15 Ó wá di ohun tí èèyàn lè fi dáná. Ó mú lára rẹ̀, ó sì fi yáná; Ó dá iná, ó sì yan búrẹ́dì. Àmọ́ ó tún ṣe ọlọ́run kan, ó sì ń sìn ín. Ó fi ṣe ère gbígbẹ́, ó sì ń forí balẹ̀ fún un.
16 Ó fi iná sun ìdajì rẹ̀; Ìdajì yẹn ló fi yan ẹran tó ń jẹ, ó sì yó. Ó tún yáná, ó wá sọ pé: “Áà! Ara mi ti móoru bí mo ṣe ń wo iná yìí.”
17 Àmọ́ ó fi èyí tó ṣẹ́ kù ṣe ọlọ́run, ó fi ṣe ère gbígbẹ́ fún ara rẹ̀. Ó ń forí balẹ̀ fún un, ó sì ń sìn ín, Ó ń gbàdúrà sí i, ó sì ń sọ pé: “Gbà mí, torí ìwọ ni ọlọ́run mi.”
18 Wọn ò mọ nǹkan kan, wọn ò lóye nǹkan kan, Torí a ti lẹ ojú wọn pa, wọn ò sì lè ríran, Ọkàn wọn ò sì ní ìjìnlẹ̀ òye.
19 Kò sí ẹni tó rò ó nínú ọkàn rẹ̀, Tó ní ìmọ̀ tàbí òye, pé: “Mo ti dáná sun ìdajì rẹ̀, Ẹyin iná rẹ̀ ni mo fi yan búrẹ́dì, tí mo sì fi yan ẹran tí màá jẹ. Ṣé ó wá yẹ kí n fi èyí tó kù ṣe ohun ìríra? Ṣé ó yẹ kí n máa sin ìtì igi tí mo gé lára igi?”
20 Ó ń jẹ eérú. Ọkàn rẹ̀ tí wọ́n ti tàn jẹ ti kó o ṣìnà. Kò lè gba ara rẹ̀, kì í sì í sọ pé: “Ṣé irọ́ kọ́ ló wà lọ́wọ́ ọ̀tún mi yìí?”
21 “Rántí àwọn nǹkan yìí, ìwọ Jékọ́bù àti ìwọ Ísírẹ́lì, Torí pé ìránṣẹ́ mi ni ọ́. Èmi ni mo dá ọ, ìránṣẹ́ mi sì ni ọ́. Ìwọ Ísírẹ́lì, mi ò ní gbàgbé rẹ.
22 Màá nu àwọn àṣìṣe rẹ kúrò bíi pé mo fi ìkùukùu nù ún, Màá sì nu àwọn ẹ̀ṣẹ̀ rẹ kúrò bíi pé mo fi àwọsánmà tó ṣú bolẹ̀ nù ún. Pa dà sọ́dọ̀ mi, torí màá tún ọ rà.
23 Ẹ kígbe ayọ̀, ẹ̀yin ọ̀run, Torí Jèhófà ti ṣe nǹkan kan! Ẹ kígbe ìṣẹ́gun, ẹ̀yin ibi tó jìn ní ilẹ̀! Ẹ kígbe ayọ̀, ẹ̀yin òkè, Ẹ̀yin igbó àti gbogbo igi yín! Torí Jèhófà ti tún Jékọ́bù rà, Ó sì ń fi ẹwà rẹ̀ hàn lára Ísírẹ́lì.”
24 Ohun tí Jèhófà sọ nìyí, Olùtúnrà rẹ, Ẹni tó dá ọ látìgbà tí o ti wà nínú oyún: “Èmi ni Jèhófà, ẹni tó dá ohun gbogbo. Èmi fúnra mi ni mo na ọ̀run, Mo sì tẹ́ ilẹ̀ ayé. Ta ló wà pẹ̀lú mi?
25 Màá mú kí iṣẹ́ àmì àwọn tó ń sọ̀rọ̀ asán já sí pàbó, Èmi sì ni Ẹni tó ń mú kí àwọn woṣẹ́woṣẹ́ máa ṣe bí òpònú; Ẹni tó ń da nǹkan rú mọ́ àwọn ọlọ́gbọ́n lójú, Tó sì ń sọ ìmọ̀ wọn di ti òmùgọ̀;
26 Ẹni tó ń mú kí ọ̀rọ̀ ìránṣẹ́ rẹ̀ ṣẹ, Tó sì ń mú àsọtẹ́lẹ̀ àwọn òjíṣẹ́ rẹ̀ ṣẹ délẹ̀délẹ̀; Ẹni tó ń sọ nípa Jerúsálẹ́mù pé, ‘Wọ́n máa gbé inú rẹ̀’ Àti nípa àwọn ìlú Júdà pé, ‘Wọ́n máa tún wọn kọ́, Màá sì mú kí àwọn ibi tó ti dahoro níbẹ̀ pa dà sí bó ṣe wà tẹ́lẹ̀’;
27 Ẹni tó ń sọ fún ibú omi pé, ‘Gbẹ, Màá sì mú kí gbogbo odò rẹ gbẹ táútáú’;
28 Ẹni tó ń sọ nípa Kírúsì pé, ‘Òun ni olùṣọ́ àgùntàn mi, Ó sì máa ṣe gbogbo ohun tí mo fẹ́ délẹ̀délẹ̀’; Ẹni tó ń sọ nípa Jerúsálẹ́mù pé, ‘Wọ́n máa tún un kọ́’ Àti nípa tẹ́ńpìlì pé, ‘Wọ́n máa fi ìpìlẹ̀ rẹ lélẹ̀.’”
45 Ohun tí Jèhófà sọ fún ẹni tó yàn nìyí, fún Kírúsì, Ẹni tí mo di ọwọ́ ọ̀tún rẹ̀ mú, Láti tẹ àwọn orílẹ̀-èdè lórí ba níwájú rẹ̀, Láti gba ohun ìjà àwọn ọba, Láti ṣí àwọn ilẹ̀kùn aláwẹ́ méjì níwájú rẹ̀, Kí wọ́n má sì ti àwọn ẹnubodè:
2 “Màá lọ níwájú rẹ, Màá sì mú kí àwọn òkè di ilẹ̀ tó tẹ́jú. Màá fọ́ àwọn ilẹ̀kùn bàbà sí wẹ́wẹ́, Màá sì gé àwọn ọ̀pá irin lulẹ̀.
3 Màá fún ọ ní àwọn ìṣúra tó wà nínú òkùnkùn Àti àwọn ìṣúra tó pa mọ́ láwọn ibi tí kò hàn síta, Kí o lè mọ̀ pé èmi ni Jèhófà, Ọlọ́run Ísírẹ́lì, ẹni tó ń fi orúkọ rẹ pè ọ́.
4 Torí ìránṣẹ́ mi Jékọ́bù àti Ísírẹ́lì àyànfẹ́ mi, Màá fi orúkọ rẹ pè ọ́. Màá fún ọ ní orúkọ tó lọ́lá, bó ò tiẹ̀ mọ̀ mí.
5 Èmi ni Jèhófà, kò sí ẹlòmíì. Kò sí Ọlọ́run kankan yàtọ̀ sí mi. Màá fún ọ lókun, bó ò tiẹ̀ mọ̀ mí,
6 Kí àwọn èèyàn lè mọ̀, Láti ibi tí oòrùn ti ń yọ, dé ibi tó ti ń wọ̀ Pé kò sí ẹnì kankan yàtọ̀ sí mi. Èmi ni Jèhófà, kò sí ẹlòmíì.
7 Mo dá ìmọ́lẹ̀, mo sì ṣe òkùnkùn, Mo dá àlàáfíà, mo sì ṣe àjálù; Èmi Jèhófà ni mò ń ṣe gbogbo nǹkan yìí.
8 Ẹ̀yin ọ̀run, ẹ rọ òjò sílẹ̀ látòkè; Kí ojú ọ̀run rọ òdodo sílẹ̀. Kí ilẹ̀ lanu, kó sì so èso ìgbàlà, Kó mú kí òdodo rú yọ lẹ́ẹ̀kan náà. Èmi Jèhófà ti dá a.”
9 Ó mà ṣe fún ẹni tó ń bá Aṣẹ̀dá rẹ̀ fa nǹkan o, Torí ó dà bí àfọ́kù ìkòkò lásán Láàárín àwọn àfọ́kù ìkòkò míì tó wà nílẹ̀! Ṣé ó yẹ kí amọ̀ sọ fún Amọ̀kòkò pé: “Kí lò ń mọ?” Àbí ó yẹ kí iṣẹ́ rẹ sọ pé: “Kò ní ọwọ́”?
10 Ó mà ṣe o, fún ẹni tó ń sọ fún bàbá pé: “Kí lo bí?” Àti fún obìnrin pé: “Kí lo fẹ́ bí?”
11 Ohun tí Jèhófà sọ nìyí, Ẹni Mímọ́ Ísírẹ́lì, Ẹni tó dá a: “Ṣé o máa bi mí nípa àwọn ohun tó ń bọ̀ ni, Kí o sì pàṣẹ fún mi nípa àwọn ọmọ mi àti àwọn iṣẹ́ ọwọ́ mi?
12 Mo dá ayé, mo sì dá èèyàn sórí rẹ̀. Ọwọ́ ara mi ni mo fi na ọ̀run, Mo sì ń pàṣẹ fún gbogbo ọmọ ogun wọn.”
13 “Mo ti gbé ẹnì kan dìde nínú òdodo, Màá sì mú kí gbogbo ọ̀nà rẹ̀ tọ́. Òun ló máa kọ́ ìlú mi, Tó sì máa dá àwọn ìgbèkùn mi sílẹ̀ lọ́fẹ̀ẹ́  tàbí láìgba àbẹ̀tẹ́lẹ̀,” ni Jèhófà Ọlọ́run àwọn ọmọ ogun wí.
14 Ohun tí Jèhófà sọ nìyí: “Èrè Íjíbítì àti ọjà Etiópíà àtàwọn Sábéà, àwọn tó ga, Máa wá bá ọ, wọ́n á sì di tìrẹ. Wọ́n á máa rìn lẹ́yìn rẹ, pẹ̀lú ṣẹkẹ́ṣẹkẹ̀ tí wọ́n fi dè wọ́n, Wọ́n á wá bá ọ, wọ́n á sì tẹrí ba fún ọ. Wọ́n á gbàdúrà, wọ́n á sọ fún ọ pé, ‘Ó dájú pé Ọlọ́run wà pẹ̀lú rẹ, Kò sì sí ẹlòmíì; kò sí Ọlọ́run míì.’”
15 Lóòótọ́, Ọlọ́run tó ń fi ara rẹ̀ pa mọ́ ni ọ́, Ìwọ Ọlọ́run Ísírẹ́lì, Olùgbàlà.
16 Ojú máa ti gbogbo wọn, wọ́n sì máa tẹ́; Ìtìjú ni gbogbo àwọn tó ń ṣe ère máa bá kúrò.
17 Àmọ́ Jèhófà máa gba Ísírẹ́lì là, ìgbàlà náà sì máa jẹ́ títí láé. Ojú ò ní tì yín, ìtìjú ò sì ní bá yín títí ayé.
18 Torí ohun tí Jèhófà sọ nìyí, Ẹlẹ́dàá ọ̀run, Ọlọ́run tòótọ́, Ẹni tó dá ayé, Aṣẹ̀dá rẹ̀ tó fìdí rẹ̀ múlẹ̀ gbọn-in, Ẹni tí kò kàn dá a lásán, àmọ́ tó dá a ká lè máa gbé inú rẹ̀: “Èmi ni Jèhófà, kò sí ẹlòmíì.
19 Mi ò sọ̀rọ̀ ní ibi tó pa mọ́, ní ilẹ̀ tó ṣókùnkùn; Mi ò sọ fún ọmọ Jékọ́bù pé, ‘Ẹ kàn máa wá mi lásán.’ Èmi ni Jèhófà, tó ń sọ ohun tó jẹ́ òdodo, tó sì ń kéde ohun tó tọ́.
20 Ẹ kóra jọ, kí ẹ sì wá. Ẹ jọ sún mọ́ tòsí, ẹ̀yin tí ẹ yè bọ́ látinú àwọn orílẹ̀-èdè. Wọn ò mọ nǹkan kan, àwọn tó ń gbé ère gbígbẹ́ kiri, Tí wọ́n sì ń gbàdúrà sí ọlọ́run tí kò lè gbà wọ́n.
21 Ẹ sọ tẹnu yín, ẹ ro ẹjọ́ yín. Kí wọ́n fikùn lukùn ní ìṣọ̀kan. Ta ló ti sọ èyí tipẹ́tipẹ́, Tó sì kéde rẹ̀ láti ìgbà àtijọ́? Ṣebí èmi, Jèhófà ni? Kò sí Ọlọ́run míì, àfi èmi; Ọlọ́run òdodo àti Olùgbàlà, kò sí ẹlòmíì yàtọ̀ sí mi.
22 Ẹ yíjú sí mi, kí ẹ sì rí ìgbàlà, gbogbo ìkángun ayé. Torí èmi ni Ọlọ́run, kò sí ẹlòmíì.
23 Mo ti fi ara mi búra; Ọ̀rọ̀ ti jáde lẹ́nu mi nínú òdodo, Kò sì ní pa dà: Gbogbo eékún máa tẹ̀ ba fún mi, Gbogbo ahọ́n máa búra láti dúró ṣinṣin,
24 Wọ́n á sì sọ pé, ‘Ó dájú pé inú Jèhófà ni òdodo tòótọ́ àti okun wà. Gbogbo àwọn tó ń bínú sí i máa fi ìtìjú wá síwájú rẹ̀.
25 Gbogbo ọmọ Ísírẹ́lì máa fi hàn pé àwọn ṣe ohun tó tọ́ nínú Jèhófà, Òun ni wọ́n á sì máa fi yangàn.’”
46 Bélì bẹ̀rẹ̀ mọ́lẹ̀, Nébò tẹ̀ ba síwájú. Wọ́n kó àwọn òrìṣà wọn sẹ́yìn àwọn ẹranko, sẹ́yìn àwọn ẹran akẹ́rù, Bí ẹrù tó ń ni àwọn ẹranko tó ti rẹ̀ lára.
2 Wọ́n jọ tẹ̀ ba, wọ́n sì jọ bẹ̀rẹ̀ mọ́lẹ̀; Wọn ò lè gba àwọn ẹrù náà sílẹ̀, Àwọn fúnra wọn sì lọ sí ìgbèkùn.
3 “Fetí sí mi, ìwọ ilé Jékọ́bù àti gbogbo ẹ̀yin tó ṣẹ́ kù ní ilé Ísírẹ́lì, Ẹ̀yin tí mò ń tì lẹ́yìn látìgbà tí a ti bí yín, tí mo sì gbé látinú oyún.
4 Títí o fi máa dàgbà, mi ò ní yí pa dà; Títí irun rẹ fi máa funfun, mi ò ní yéé gbé ọ. Bí mo ti ń ṣe, màá gbé ọ, màá rù ọ́, màá sì gbà ọ́ sílẹ̀.
5 Ta lẹ lè fi mí wé, tí ẹ lè mú bá mi dọ́gba tàbí tí ẹ lè fi díwọ̀n mi, Tí a máa wá rí bákan náà?
6 Àwọn kan wà tó ń kó wúrà jáde yàlàyòlò látinú àpò wọn; Wọ́n ń wọn fàdákà lórí òṣùwọ̀n. Wọ́n gba oníṣẹ́ irin síṣẹ́, ó sì fi ṣe ọlọ́run. Wọ́n wá wólẹ̀, àní, wọ́n jọ́sìn rẹ̀.
7 Wọ́n gbé e sí èjìká wọn, Wọ́n gbé e, wọ́n sì fi sí àyè rẹ̀, ṣe ló kàn dúró síbẹ̀. Kì í kúrò ní àyè rẹ̀. Wọ́n ké sí i, àmọ́ kò dáhùn; Kò lè gba ẹnikẹ́ni nínú wàhálà.
8 Ẹ rántí èyí, kí ẹ sì mọ́kàn le. Ẹ fi sọ́kàn, ẹ̀yin ẹlẹ́ṣẹ̀.
9 Ẹ rántí àwọn nǹkan àtijọ́ tó ti wà tipẹ́, Pé èmi ni Ọlọ́run, kò sí ẹlòmíì, Èmi ni Ọlọ́run, kò sí ẹni tó dà bí èmi.
10 Láti ìbẹ̀rẹ̀, mò ń sọ ohun tó máa ṣẹlẹ̀, Tipẹ́tipẹ́ ni mo sì ti ń sọ àwọn ohun tí kò tíì ṣẹlẹ̀. Mo sọ pé, ‘Ìpinnu mi máa dúró, Màá sì ṣe ohunkóhun tó bá wù mí.’
11 Màá pe ẹyẹ aṣọdẹ wá láti ibi tí oòrùn ti ń yọ, Ọkùnrin tó máa ṣe ohun tí mo pinnu máa wá láti ilẹ̀ tó jìn. Mo ti sọ̀rọ̀, màá sì mú kó ṣẹ. Mo ti ní in lọ́kàn, màá sì ṣe é.
12 Ẹ fetí sí mi, ẹ̀yin ọlọ́kàn líle, Ẹ̀yin tí ẹ jìnnà réré sí òdodo.
13 Mo ti mú òdodo mi sún mọ́ tòsí; Kò jìnnà réré, Ìgbàlà mi ò sì ní falẹ̀. Màá mú kí wọ́n rí ìgbàlà ní Síónì, ẹwà mi sì máa wà ní Ísírẹ́lì.”
47 Sọ̀ kalẹ̀ wá jókòó sínú iyẹ̀pẹ̀, Ìwọ wúńdíá ọmọbìnrin Bábílónì. Jókòó sílẹ̀ níbi tí kò sí ìtẹ́, Ìwọ ọmọbìnrin àwọn ará Kálídíà, Torí àwọn èèyàn ò tún ní pè ọ́ ní ẹlẹgẹ́ àti àkẹ́jù mọ́.
2 Mú ọlọ, kí o sì lọ ìyẹ̀fun. Yọ ìbòjú rẹ. Bọ́ aṣọ rẹ, ká aṣọ kúrò ní ẹsẹ̀ rẹ. Sọdá àwọn odò.
3 A máa tú ọ sí ìhòòhò. Ìtìjú rẹ máa hàn síta. Màá gbẹ̀san,  èèyàn kankan ò sì ní dá mi dúró.
4 “Ẹni tó ń tún wa rà, Ni Ẹni Mímọ́ Ísírẹ́lì, Jèhófà Ọlọ́run àwọn ọmọ ogun ni orúkọ rẹ̀.”
5 Jókòó síbẹ̀, dákẹ́ jẹ́ẹ́, kí o sì lọ sínú òkùnkùn, Ìwọ ọmọbìnrin àwọn ará Kálídíà; Wọn ò ní pè ọ́ ní Ìyálóde Àwọn Ìjọba mọ́.
6 Inú bí mi sí àwọn èèyàn mi. Mo sọ ogún mi di aláìmọ́, Mo sì fi wọ́n lé ọ lọ́wọ́. Àmọ́ o ò ṣàánú wọn rárá. Kódà, o gbé àjàgà tó wúwo lé àgbàlagbà.
7 O sọ pé: “Títí láé ni màá jẹ́ Ìyálóde.” O ò fi àwọn nǹkan yìí sọ́kàn; O ò ro ibi tí ọ̀rọ̀ náà máa já sí.
8 Wá gbọ́ èyí, ìwọ ẹni tó fẹ́ràn fàájì, Tó jókòó láìséwu, tó ń sọ lọ́kàn rẹ̀ pé: “Èmi ni ẹni náà, kò sí ẹlòmíì. Mi ò ní di opó. Mi ò ní ṣòfò ọmọ láé.”
9 Àmọ́ nǹkan méjèèjì yìí máa dé bá ọ lójijì, lọ́jọ́ kan ṣoṣo: Wàá ṣòfò ọmọ, wàá sì di opó. Wọ́n máa dé bá ọ ní ẹ̀kúnrẹ́rẹ́, Torí ọ̀pọ̀lọpọ̀ iṣẹ́ àjẹ́ rẹ àti gbogbo èèdì rẹ tó lágbára.
10 O gbẹ́kẹ̀ lé ìwà burúkú rẹ. O sọ pé: “Kò sẹ́ni tó ń rí mi.” Ọgbọ́n àti ìmọ̀ rẹ ló kó ọ ṣìnà, O sì ń sọ lọ́kàn rẹ pé: “Èmi ni ẹni náà, kò sí ẹlòmíì.”
11 Àmọ́ àjálù máa dé bá ọ, Ìkankan nínú àwọn oògùn rẹ ò sì ní dá a dúró. O máa ko àgbákò; o ò ní lè yẹ̀ ẹ́. Ìparun òjijì máa dé bá ọ, irú èyí tí kò ṣẹlẹ̀ sí ọ rí.
12 Máa fi èèdì di àwọn èèyàn lọ, kí o sì máa ṣe ọ̀pọ̀lọpọ̀ iṣẹ́ àjẹ́ rẹ, Èyí tí o ti ń ṣe kára látìgbà ọ̀dọ́ rẹ. Bóyá wàá lè jàǹfààní; Bóyá wàá lè mú kí ẹ̀rù ba àwọn èèyàn.
13 Ọ̀pọ̀lọpọ̀ àwọn agbani-nímọ̀ràn rẹ ti tán ọ lókun. Kí wọ́n dìde báyìí, kí wọ́n sì gbà ọ́ là, Àwọn tó ń jọ́sìn ọ̀run, tí wọ́n ń wo ìràwọ̀, Àwọn tó ń fúnni ní ìmọ̀ nígbà òṣùpá tuntun, Nípa àwọn ohun tó máa ṣẹlẹ̀ sí ọ.
14 Wò ó! Wọ́n dà bí àgékù pòròpórò. Iná máa jó wọn run. Wọn ò lè gba ara wọn lọ́wọ́ agbára ọwọ́ iná. Àwọn èédú yìí kì í ṣe èyí tí a lè fi yáná, Iná yìí kì í sì í ṣe èyí tí a lè jókòó síwájú rẹ̀.
15 Bẹ́ẹ̀ ni àwọn atujú rẹ máa rí sí ọ, Àwọn tí ẹ jọ ṣiṣẹ́ kára látìgbà ọ̀dọ́ rẹ. Wọ́n máa rìn gbéregbère, kálukú ní ọ̀nà tirẹ̀. Kò ní sí ẹni tó máa gbà ọ́ là.
48 Gbọ́ èyí, ìwọ ilé Jékọ́bù, Ẹ̀yin tí ẹ̀ ń fi orúkọ Ísírẹ́lì pe ara yín Àti ẹ̀yin tí ẹ jáde látinú omi Júdà, Ẹ̀yin tí ẹ̀ ń fi orúkọ Jèhófà búra, Tí ẹ sì ń ké pe Ọlọ́run Ísírẹ́lì, Bó tiẹ̀ jẹ́ pé kì í ṣe ní òtítọ́ àti òdodo.
2 Torí wọ́n ń fi ìlú mímọ́ pe ara wọn, Wọ́n sì ń wá ìtìlẹyìn Ọlọ́run Ísírẹ́lì, Tí orúkọ rẹ̀ ń jẹ́ Jèhófà Ọlọ́run àwọn ọmọ ogun.
3 “Tipẹ́tipẹ́ ni mo ti sọ àwọn ohun àtijọ́ fún ọ. Wọ́n ti ẹnu mi jáde, Mo sì jẹ́ kó di mímọ̀. Mo gbé ìgbésẹ̀ lójijì, wọ́n sì ṣẹlẹ̀.
4 Torí mo mọ bí o ṣe lágídí tó, Pé irin ni iṣan ọrùn rẹ àti pé bàbà ni iwájú orí rẹ,
5 Mo sọ fún ọ tipẹ́tipẹ́. Kó tó ṣẹlẹ̀, mo mú kí o gbọ́ ọ, Kí o má bàa sọ pé, ‘Òrìṣà mi ló ṣe èyí, Ère gbígbẹ́ mi àti ère onírin mi ló pa á láṣẹ.’
6 Ẹ ti gbọ́, ẹ sì ti rí gbogbo èyí. Ṣé ẹ ò ní kéde rẹ̀ ni? Láti ìsinsìnyí lọ, màá kéde àwọn ohun tuntun fún ọ, Àwọn àṣírí tí mo pa mọ́, tí o kò mọ̀.
7 A ṣẹ̀ṣẹ̀ dá wọn ni, kì í ṣe látìgbà àtijọ́, Àwọn ohun tí o ò gbọ́ rí kó tó di òní, Kí o má bàa sọ pé, ‘Wò ó! Mo ti mọ̀ ọ́n tẹ́lẹ̀.’
8 Rárá, o ò tíì gbọ́, o ò tíì mọ̀ ọ́n, Etí rẹ ò sì là nígbà àtijọ́. Nítorí mo mọ̀ pé ọ̀dàlẹ̀ paraku ni ọ́, A sì ti pè ọ́ ní ẹlẹ́ṣẹ̀ látìgbà tí wọ́n ti bí ọ.
9 Àmọ́ nítorí orúkọ mi, mi ò ní bínú mọ́; Nítorí ìyìn mi, màá kó ara mi níjàánu lórí ọ̀rọ̀ rẹ, Mi ò sì ní pa ọ́ run.
10 Wò ó! Mo ti yọ́ ọ mọ́, àmọ́ kì í ṣe bíi ti fàdákà. Mo ti dán ọ wò nínú iná ìléru ti ìyà, tí a fi ń yọ́ nǹkan.
11 Nítorí tèmi, àní nítorí tèmi, màá gbé ìgbésẹ̀, Ṣé màá wá jẹ́ kí wọ́n kẹ́gàn mi ni? Èmi kì í fi ògo mi fún ẹlòmíì.
12 Fetí sí mi, ìwọ Jékọ́bù àti ìwọ Ísírẹ́lì, ẹni tí mo ti pè, Ẹnì kan náà ni mí. Èmi ni ẹni àkọ́kọ́; èmi náà ni ẹni ìkẹyìn.
13 Ọwọ́ mi ni mo fi fi ìpìlẹ̀ ayé sọlẹ̀, Ọwọ́ ọ̀tún mi ni mo sì fi na ọ̀run. Tí mo bá pè wọ́n, wọ́n jọ máa dìde.
14 Gbogbo yín, ẹ kóra jọ, kí ẹ sì fetí sílẹ̀. Ta ni nínú wọn ló kéde àwọn nǹkan yìí? Jèhófà nífẹ̀ẹ́ rẹ̀. Ó máa ṣe ohun tó dùn mọ́ ọn nínú sí Bábílónì, Apá rẹ̀ sì máa kọ lu àwọn ará Kálídíà.
15 Èmi fúnra mi ti sọ̀rọ̀, mo sì ti pè é. Mo ti mú un wá, ọ̀nà rẹ̀ sì máa yọrí sí rere.
16 Ẹ sún mọ́ mi, kí ẹ sì gbọ́ èyí. Láti ìbẹ̀rẹ̀, mi ò sọ̀rọ̀ ní ìkọ̀kọ̀. Látìgbà tó ti ṣẹlẹ̀ ni mo ti wà níbẹ̀.” Ní báyìí, Jèhófà Olúwa Ọba Aláṣẹ ti rán mi àti ẹ̀mí rẹ̀.
17 Ohun tí Jèhófà sọ nìyí, Olùtúnrà rẹ, Ẹni Mímọ́ Ísírẹ́lì: “Èmi, Jèhófà, ni Ọlọ́run rẹ, Ẹni tó ń kọ́ ọ kí o lè ṣe ara rẹ láǹfààní, Ẹni tó ń jẹ́ kí o mọ ọ̀nà tó yẹ kí o máa rìn.
18 Ká ní o fetí sí àwọn àṣẹ mi ni! Àlàáfíà rẹ ì bá dà bí odò, Òdodo rẹ ì bá sì dà bí ìgbì òkun.
19 Àwọn ọmọ rẹ ì bá pọ̀ bí erùpẹ̀ ilẹ̀, Àwọn àtọmọdọ́mọ rẹ ì bá sì pọ̀ bí iyanrìn. A ò ní pa orúkọ wọn rẹ́ tàbí ká pa á run kúrò níwájú mi láé.”
20 Ẹ jáde kúrò ní Bábílónì! Ẹ sá kúrò lọ́dọ̀ àwọn ará Kálídíà! Ẹ fi igbe ayọ̀ polongo rẹ̀! Ẹ kéde rẹ̀! Ẹ jẹ́ kó di mímọ̀ dé àwọn ìkángun ayé. Ẹ sọ pé: “Jèhófà ti tún Jékọ́bù ìránṣẹ́ rẹ̀ rà.
21 Òùngbẹ ò gbẹ wọ́n nígbà tó mú wọn gba àwọn ibi tó ti pa run. Ó mú kí omi ṣàn jáde látinú àpáta fún wọn; Ó la àpáta, ó sì mú kí omi rọ́ jáde.”
22 Jèhófà sọ pé, “Kò sí àlàáfíà fún ẹni burúkú.”
49 Ẹ fetí sí mi, ẹ̀yin erékùṣù, Kí ẹ sì fiyè sílẹ̀, ẹ̀yin orílẹ̀-èdè tó jìnnà. Jèhófà ti pè mí kí wọ́n tó bí mi. Ó ti dárúkọ mi látìgbà tí mo ti wà nínú ikùn ìyá mi.
2 Ó ṣe ẹnu mi bí idà tó mú; Ó fi mí pa mọ́ sínú òjìji ọwọ́ rẹ̀. Ó ṣe mí ní ọfà tó ń dán; Ó fi mí pa mọ́ sínú apó rẹ̀.
3 Ó sọ fún mi pé: “Ìránṣẹ́ mi ni ọ́, ìwọ Ísírẹ́lì, Ẹni tí màá tipasẹ̀ rẹ̀ fi ẹwà mi hàn.”
4 Àmọ́ mo sọ pé: “Lásán ni mo ṣe wàhálà. Lásán ni mo lo okun mi tán lórí ohun tí kò sí rárá. Àmọ́ ó dájú pé ìdájọ́ mi wà lọ́wọ́ Jèhófà, Èrè mi sì wà lọ́dọ̀ Ọlọ́run mi.”
5 Ní báyìí, Jèhófà, Ẹni tó ṣe mí ní ìránṣẹ́ rẹ̀ látinú oyún, Ti sọ pé kí n mú Jékọ́bù pa dà wá sọ́dọ̀ òun, Kí a lè kó Ísírẹ́lì jọ sọ́dọ̀ rẹ̀. A máa ṣe mí lógo lójú Jèhófà, Ọlọ́run mi á sì ti di okun mi.
6 Ó sọ pé: “Ti pé o jẹ́ ìránṣẹ́ mi nìkan ò tó, Láti gbé àwọn ẹ̀yà Jékọ́bù dìde, Kí o sì mú àwọn tí a dá sí lára Ísírẹ́lì pa dà. Mo tún ti fi ọ́ ṣe ìmọ́lẹ̀ àwọn orílẹ̀-èdè, Kí ìgbàlà mi lè dé gbogbo ayé.”
7 Ohun tí Jèhófà, Olùtúnrà Ísírẹ́lì, Ẹni Mímọ́ rẹ̀ sọ nìyí, fún ẹni tí wọ́n kórìíra, ẹni tí orílẹ̀-èdè náà kórìíra, fún ìránṣẹ́ àwọn alákòóso: “Àwọn ọba máa rí i, wọ́n sì máa dìde, Àwọn ìjòyè máa tẹrí ba, Nítorí Jèhófà, ẹni tó jẹ́ olóòótọ́, Ẹni Mímọ́ Ísírẹ́lì, ẹni tó yàn ọ́.”
8 Ohun tí Jèhófà sọ nìyí: “Mo dá ọ lóhùn ní àkókò ojúure, Mo sì ràn ọ́ lọ́wọ́ ní ọjọ́ ìgbàlà; Mò ń ṣọ́ ọ kí n lè fi ọ́ ṣe májẹ̀mú fún àwọn èèyàn náà, Láti tún ilẹ̀ náà ṣe, Láti mú kí wọ́n gba àwọn ohun ìní wọn tó ti di ahoro,
9 Láti sọ fún àwọn ẹlẹ́wọ̀n pé, ‘Ẹ jáde wá!’ Àti fún àwọn tó wà nínú òkùnkùn pé, ‘Ẹ fara hàn!’ Etí ọ̀nà ni wọ́n ti máa jẹun, Ojú gbogbo ọ̀nà tó ti bà jẹ́ ni wọ́n ti máa jẹko.
10 Ebi ò ní pa wọ́n, òùngbẹ ò sì ní gbẹ wọ́n, Ooru tó ń jóni ò ní mú wọn, oòrùn ò sì ní pa wọ́n. Torí pé Ẹni tó ń ṣàánú wọn máa darí wọn, Ó sì máa mú wọn gba ibi àwọn ìsun omi.
11 Màá sọ gbogbo òkè mi di ọ̀nà, Àwọn ojú ọ̀nà mi sì máa ga sókè.
12 Wò ó! Àwọn yìí ń bọ̀ láti ọ̀nà jíjìn, Sì wò ó! àwọn yìí ń bọ̀ láti àríwá àti ìwọ̀ oòrùn Àti àwọn yìí láti ilẹ̀ Sínímù.”
13 Ẹ kígbe ayọ̀, ẹ̀yin ọ̀run, sì máa yọ̀, ìwọ ayé. Kí inú àwọn òkè dùn, kí wọ́n sì kígbe ayọ̀. Torí Jèhófà ti tu àwọn èèyàn rẹ̀ nínú, Ó sì ń ṣàánú àwọn èèyàn rẹ̀ tí ìyà ń jẹ.
14 Àmọ́ Síónì ń sọ ṣáá pé: “Jèhófà ti pa mí tì, Jèhófà sì ti gbàgbé mi.”
15 Ṣé obìnrin lè gbàgbé ọmọ rẹ̀ tó ṣì ń mu ọmú Tàbí kó má ṣàánú ọmọ tó lóyún rẹ̀? Tí àwọn obìnrin yìí bá tiẹ̀ gbàgbé, mi ò jẹ́ gbàgbé rẹ láé.
16 Wò ó! Àtẹ́lẹwọ́ mi ni mo fín ọ sí. Iwájú mi ni àwọn ògiri rẹ máa ń wà.
17 Àwọn ọmọ rẹ pa dà kíákíá. Àwọn tó ya ọ́ lulẹ̀, tí wọ́n sì sọ ọ́ di ahoro máa kúrò lọ́dọ̀ rẹ.
18 Gbé ojú rẹ sókè, kí o sì wò yí ká. Gbogbo wọn ń kóra jọ. Wọ́n ń bọ̀ lọ́dọ̀ rẹ. “Bó ṣe dájú pé mo wà láàyè,” ni Jèhófà wí, “O máa wọ gbogbo wọn bí ẹni wọ ohun ọ̀ṣọ́, O sì máa dè wọ́n mọ́ra bíi ti ìyàwó.
19 Bó tiẹ̀ jẹ́ pé àwọn ilé rẹ ti pa run, ó ti di ahoro, ilẹ̀ rẹ sì ti di àwókù, Ó máa wá há jù fún àwọn tó ń gbé ibẹ̀, Àwọn tó gbé ọ mì káló sì máa jìnnà réré.
20 Àwọn ọmọ tí wọ́n bí nígbà tí ọ̀fọ̀ ṣẹ̀ ọ́ máa sọ ní etí rẹ pé, ‘Ibí yìí ti há jù fún mi. Wá àyè fún mi, kí n lè máa gbé ibí.’
21 O sì máa sọ lọ́kàn rẹ pé, ‘Ta ni bàbá àwọn ọmọ mi yìí, Ṣebí obìnrin tó ti ṣòfò ọmọ ni mí, tí mo sì yàgàn, Tí mo lọ sí ìgbèkùn, tí wọ́n sì mú mi ní ẹlẹ́wọ̀n? Ta ló tọ́ àwọn ọmọ yìí? Wò ó! Wọ́n fi èmi nìkan sílẹ̀, Ibo wá ni àwọn yìí ti wá?’”
22 Ohun tí Jèhófà Olúwa Ọba Aláṣẹ sọ nìyí: “Wò ó! Màá gbé ọwọ́ mi sókè sí àwọn orílẹ̀-èdè, Màá sì gbé àmì mi sókè sí àwọn èèyàn. Wọ́n máa fi ọwọ́ wọn gbé àwọn ọmọkùnrin rẹ wá, Wọ́n sì máa gbé àwọn ọmọbìnrin rẹ sí èjìká wọn.
23 Àwọn ọba máa di olùtọ́jú rẹ, Àwọn ọmọ wọn obìnrin sì máa di alágbàtọ́ rẹ. Wọ́n máa tẹrí ba fún ọ, wọ́n á sì dojú bolẹ̀, Wọ́n máa lá iyẹ̀pẹ̀ ẹsẹ̀ rẹ, Wàá sì mọ̀ pé èmi ni Jèhófà; Ojú ò ní ti àwọn tó bá gbẹ́kẹ̀ lé mi.”
24 Ṣé a lè gba àwọn tí alágbára ọkùnrin ti mú kúrò lọ́wọ́ rẹ̀, Àbí ṣé a lè gba àwọn tí ìkà mú lẹ́rú sílẹ̀?
25 Àmọ́ ohun tí Jèhófà sọ nìyí: “Kódà, a máa gba àwọn tí alágbára ọkùnrin mú lẹ́rú kúrò lọ́wọ́ rẹ̀, A sì máa gba àwọn tí ìkà mú sílẹ̀. Màá ta ko àwọn alátakò rẹ, Màá sì gba àwọn ọmọ rẹ là.
26 Màá mú kí àwọn tó ń fìyà jẹ ọ́ jẹ ẹran ara tiwọn, Wọ́n sì máa mu ẹ̀jẹ̀ ara wọn yó bí ẹni mu wáìnì tó dùn. Gbogbo èèyàn sì máa mọ̀ pé èmi ni Jèhófà, Olùgbàlà rẹ àti Olùtúnrà rẹ, Alágbára Jékọ́bù.”
50 Ohun tí Jèhófà sọ nìyí: “Ìwé ẹ̀rí ìkọ̀sílẹ̀ ìyá yín tí mo lé lọ dà? Àbí èwo nínú àwọn tí mo jẹ ní gbèsè ni mo tà yín fún? Ẹ wò ó! Torí àwọn ẹ̀ṣẹ̀ yín ni mo ṣe tà yín, Mo sì lé ìyá yín lọ torí àwọn àṣìṣe yín.
2 Kí ló wá dé tí kò sí ẹnì kankan níbí nígbà tí mo dé? Kí ló dé tí ẹnì kankan ò dáhùn nígbà tí mo pè? Ṣé ọwọ́ mi kúrú jù láti rani pa dà ni, Àbí mi ò lágbára láti gbani sílẹ̀ ni? Wò ó! Mo bá òkun wí, ó sì gbẹ táútáú; Mo sọ àwọn odò di aṣálẹ̀. Ẹja wọn jẹrà torí kò sí omi, Wọ́n sì kú torí òùngbẹ.
3 Mo fi ìṣúdùdù bo ọ̀run, Mo sì fi aṣọ ọ̀fọ̀ wọ̀ wọ́n.”
4 Jèhófà Olúwa Ọba Aláṣẹ ti fún mi ní ahọ́n àwọn tí a kọ́, Kí n lè mọ bó ṣe yẹ kí n fi ọ̀rọ̀ tó yẹ dá ẹni tó ti rẹ̀ lóhùn. Ó ń jí mi ní àràárọ̀; Ó ń jí etí mi kí n lè fetí sílẹ̀ bí àwọn tí a kọ́.
5 Jèhófà Olúwa Ọba Aláṣẹ ti ṣí etí mi, Mi ò sì ya ọlọ̀tẹ̀. Mi ò yíjú sí òdìkejì.
6 Mo tẹ́ ẹ̀yìn mi fún àwọn tó ń lù mí, Mo sì gbé ẹ̀rẹ̀kẹ́ mi fún àwọn tó fa irun tu títí ó fi dán. Mi ò fi ojú mi pa mọ́ fún àwọn ohun tó ń dójú tini àti itọ́.
7 Àmọ́ Jèhófà Olúwa Ọba Aláṣẹ máa ràn mí lọ́wọ́. Ìdí nìyẹn tí ìtìjú ò fi ní bá mi. Ìdí nìyẹn tí mo fi ṣe ojú mi bí akọ òkúta, Mo sì mọ̀ pé ojú ò ní tì mí.
8 Ẹni tó ń pè mí ní olódodo wà nítòsí. Ta ló lè fẹ̀sùn kàn mí? Jẹ́ ká jọ dìde dúró. Ta ló fẹ́ bá mi ṣe ẹjọ́? Kó sún mọ́ mi.
9 Wò ó! Jèhófà Olúwa Ọba Aláṣẹ máa ràn mí lọ́wọ́. Ta ló máa sọ pé mo jẹ̀bi? Wò ó! Gbogbo wọn máa gbó bí aṣọ. Òólá ló máa jẹ wọ́n run.
10 Ta ló bẹ̀rù Jèhófà nínú yín, Tó sì ń fetí sí ohùn ìránṣẹ́ rẹ̀? Ta ló ti rìn nínú òkùnkùn biribiri láìsí ìmọ́lẹ̀ kankan? Kó gbẹ́kẹ̀ lé orúkọ Jèhófà, kó sì fara ti Ọlọ́run rẹ̀.
11 “Ẹ wò ó! Gbogbo ẹ̀yin tí ẹ̀ ń dá iná, Tí ẹ̀ ń mú kí iná ta pàrà, Ẹ máa rìn nínú ìmọ́lẹ̀ iná yín, Láàárín iná tí ẹ̀ ń mú kó ta pàrà. Ohun tí ẹ máa gbà lọ́wọ́ mi nìyí: Inú ìroragógó lẹ máa dùbúlẹ̀.
51 “Ẹ fetí sí mi, ẹ̀yin tí ẹ̀ ń lépa òdodo, Ẹ̀yin tí ẹ̀ ń wá Jèhófà. Ẹ yíjú sí àpáta tí a ti gbẹ́ yín jáde Àti ibi tí wọ́n ti ń wa òkúta, tí a ti wà yín jáde.
2 Ẹ yíjú sí Ábúráhámù bàbá yín Àti Sérà tó bí yín. Torí ọ̀kan ṣoṣo ni nígbà tí mo pè é, Mo wá bù kún un, mo sì sọ ọ́ di púpọ̀.
3 Torí Jèhófà máa tu Síónì nínú. Ó máa tu gbogbo àwókù rẹ̀ nínú, Ó máa mú kí aginjù rẹ̀ rí bí Édẹ́nì, Ó sì máa mú kí aṣálẹ̀ rẹ̀ tó tẹ́jú rí bí ọgbà Jèhófà. Ìdùnnú àti ayọ̀ máa wà níbẹ̀, Ìdúpẹ́ àti orin tó dùn.
4 Ẹ gbọ́ mi, ẹ̀yin èèyàn mi, Kí o sì fetí sí mi, orílẹ̀-èdè mi. Torí òfin kan máa jáde látọ̀dọ̀ mi, Màá sì mú kí ìdájọ́ òdodo mi fìdí múlẹ̀ bí ìmọ́lẹ̀ fún àwọn èèyàn.
5 Òdodo mi sún mọ́lé. Ìgbàlà mi máa jáde lọ, Apá mi sì máa dá àwọn èèyàn lẹ́jọ́. Àwọn erékùṣù máa nírètí nínú mi, Wọ́n sì máa dúró de apá mi.
6 Ẹ gbé ojú yín sókè sí ọ̀run, Kí ẹ sì wo ayé nísàlẹ̀. Torí pé ọ̀run máa fẹ́ lọ bí èéfín; Ayé máa gbó bí aṣọ, Àwọn tó ń gbé ibẹ̀ sì máa kú bíi kòkòrò abìyẹ́ tó ń mùjẹ̀. Àmọ́ ìgbàlà mi máa wà títí láé, Òdodo mi ò sì ní kùnà láéláé.
7 Ẹ fetí sí mi, ẹ̀yin tó mọ òdodo, Àwọn èèyàn tí òfin mi wà lọ́kàn wọn. Ẹ má bẹ̀rù bí àwọn ẹni kíkú ṣe ń pẹ̀gàn yín, Ẹ má sì jẹ́ kí èébú wọn kó jìnnìjìnnì bá yín.
8 Torí pé òólá máa jẹ wọ́n run bí aṣọ; Òólá tó ń jẹ aṣọ máa jẹ wọ́n run bí irun àgùntàn. Àmọ́ òdodo mi máa wà títí láé, Ìgbàlà mi sì máa wà jálẹ̀ gbogbo ìran.”
9 Jí! Jí! Gbé agbára wọ̀, Ìwọ apá Jèhófà! Jí, bíi ti àwọn ọjọ́ tó ti pẹ́, bíi ti àwọn ìran tó ti kọjá. Ṣebí ìwọ lo fọ́ Ráhábù sí wẹ́wẹ́, Tí o gún ẹran ńlá inú òkun ní àgúnyọ?
10 Ṣebí ìwọ lo mú kí òkun gbẹ, alagbalúgbú omi inú ibú? Ṣebí ìwọ lo sọ ibú òkun di ọ̀nà, tí àwọn tí a tún rà gbà sọdá?
11 Àwọn tí Jèhófà rà pa dà máa pa dà. Wọ́n máa kígbe ayọ̀ wá sí Síónì, Ayọ̀ tí kò lópin sì máa dé wọn ládé. Ìdùnnú àti ayọ̀ máa jẹ́ tiwọn, Ẹ̀dùn ọkàn àti ìbànújẹ́ sì máa fò lọ.
12 “Èmi fúnra mi ni Ẹni tó ń tù yín nínú. Ṣé ó wá yẹ kí ẹ máa bẹ̀rù ẹni kíkú tó máa kú Àti ọmọ aráyé tó máa rọ bíi koríko tútù?
13 Kí ló dé tí o gbàgbé Jèhófà Aṣẹ̀dá rẹ, Ẹni tó na ọ̀run, tó sì fi ìpìlẹ̀ ayé sọlẹ̀? Ò ń bẹ̀rù ìbínú aninilára ṣáá láti àárọ̀ ṣúlẹ̀, Àfi bíi pé ó láṣẹ láti pa ọ́ run. Ibo wá ni ìbínú aninilára wà?
14 Wọ́n máa tó dá ẹni tí wọ́n fi ẹ̀wọ̀n dè, tó sì tẹ̀ ba sílẹ̀; Kò ní kú, kò sì ní lọ sínú kòtò, Oúnjẹ ò sì ní wọ́n ọn.
15 Àmọ́ èmi ni Jèhófà Ọlọ́run rẹ, Ẹni tó ń ru òkun sókè, tó sì ń mú kí ìgbì rẹ̀ máa pariwo; Jèhófà Ọlọ́run àwọn ọmọ ogun ni orúkọ rẹ̀.
16 Màá fi ọ̀rọ̀ mi sí ẹnu rẹ, Màá sì fi òjìji ọwọ́ mi bò ọ́, Kí n lè gbé ọ̀run kalẹ̀, kí n sì fi ìpìlẹ̀ ayé sọlẹ̀, Kí n sì sọ fún Síónì pé, ‘Èèyàn mi ni ọ́.’
17 Jí! Jí! Dìde, ìwọ Jerúsálẹ́mù, Ìwọ tí o ti mu ife ìbínú Jèhófà láti ọwọ́ rẹ̀. O ti mu látinú aago náà; O ti mu ife tó ń múni ta gọ̀ọ́gọ̀ọ́ gbẹ.
18 Ìkankan nínú gbogbo ọmọ tó bí kò sí níbẹ̀ láti darí rẹ̀, Kò sì sí ìkankan nínú gbogbo ọmọ tó tọ́ dàgbà tó di ọwọ́ rẹ̀ mú.
19 Ohun méjì yìí ti dé bá ọ. Ta ló máa bá ọ kẹ́dùn? Ìparun àti ìsọdahoro, ebi àti idà! Ta ló máa tù ọ́ nínú?
20 Àwọn ọmọ rẹ ti dákú. Wọ́n dùbúlẹ̀ sí gbogbo oríta ojú ọ̀nà Bí àgùntàn igbó tó wà nínú àwọ̀n. Ìbínú Jèhófà kún inú wọn, ìbáwí Ọlọ́run rẹ.”
21 Torí náà, jọ̀ọ́, fetí sí èyí, Ìwọ obìnrin tí ìyà ń jẹ, tó sì ti yó, àmọ́ tí kì í ṣe wáìnì ló mu.
22 Ohun tí Olúwa rẹ, Jèhófà sọ nìyí, Ọlọ́run rẹ, tó ń gbèjà àwọn èèyàn rẹ̀: “Wò ó! Màá gba ife tó ń múni ta gọ̀ọ́gọ̀ọ́ kúrò lọ́wọ́ rẹ, Aago náà, ife ìbínú mi; O ò ní mu ún mọ́ láé.
23 Màá fi sí ọwọ́ àwọn tó ń dá ọ lóró, Àwọn tó sọ fún ọ pé, ‘Tẹ̀ ba ká lè rìn lórí rẹ!’ O wá sọ ẹ̀yìn rẹ di ilẹ̀, Bí ojú ọ̀nà tí wọ́n máa rìn kọjá.”
52 Jí! Jí! Gbé agbára wọ̀, ìwọ Síónì! Wọ aṣọ rẹ tó rẹwà, ìwọ Jerúsálẹ́mù, ìlú mímọ́! Torí ẹni tí kò dádọ̀dọ́ àti aláìmọ́ kò ní wọ inú rẹ mọ́.
2 Gbọn eruku kúrò, gbéra kí o sì jókòó, ìwọ Jerúsálẹ́mù. Tú ìdè ọrùn rẹ, ìwọ ọmọbìnrin Síónì tí wọ́n mú lẹ́rú.
3 Torí ohun tí Jèhófà sọ nìyí: “Ọ̀fẹ́ ni wọ́n tà yín, A sì máa tún yín rà láìsan owó.”
4 Torí ohun tí Jèhófà Olúwa Ọba Aláṣẹ sọ nìyí: “Àwọn èèyàn mi kọ́kọ́ lọ sí Íjíbítì, wọ́n sì gbé níbẹ̀ bí àjèjì; Ásíríà wá fìyà jẹ wọ́n láìnídìí.”
5 “Kí wá ni kí n ṣe níbí?” ni Jèhófà wí. “Ọ̀fẹ́ ni wọ́n kó àwọn èèyàn mi lọ. Àwọn tó ń jọba lé wọn lórí ń kígbe pé àwọn ti ṣẹ́gun,” ni Jèhófà wí, “Nígbà gbogbo, láti àárọ̀ ṣúlẹ̀, wọn ò bọ̀wọ̀ fún orúkọ mi.
6 Ìyẹn máa mú kí àwọn èèyàn mi mọ orúkọ mi; Ìyẹn máa mú kí wọ́n mọ̀ ní ọjọ́ yẹn pé èmi ni Ẹni tó ń sọ̀rọ̀. Wò ó, èmi ni!”
7 Wo bí ẹsẹ̀ ẹni tó ń mú ìhìn rere wá ṣe rẹwà tó lórí àwọn òkè, Ẹni tó ń kéde àlàáfíà, Ẹni tó ń mú ìhìn rere wá nípa ohun tó sàn, Ẹni tó ń kéde ìgbàlà, Ẹni tó ń sọ fún Síónì pé: “Ọlọ́run rẹ ti di Ọba!”
8 Fetí sílẹ̀! Àwọn olùṣọ́ rẹ gbé ohùn wọn sókè. Wọ́n kígbe ayọ̀ níṣọ̀kan, Torí wọ́n máa rí i kedere tí Jèhófà bá pa dà kó Síónì jọ.
9 Ẹ tújú ká, ẹ kígbe ayọ̀ níṣọ̀kan, ẹ̀yin àwókù Jerúsálẹ́mù, Torí Jèhófà ti tu àwọn èèyàn rẹ̀ nínú; ó ti tún Jerúsálẹ́mù rà.
10 Jèhófà ti jẹ́ kí wọ́n rí apá rẹ̀ mímọ́ lójú gbogbo àwọn orílẹ̀-èdè; Gbogbo ìkángun ayé sì máa rí bí Ọlọ́run wa ṣe ń gbani là.
11 Ẹ yíjú pa dà, ẹ yíjú pa dà, ẹ jáde kúrò níbẹ̀, ẹ má fọwọ́ kan ohun àìmọ́ kankan! Ẹ jáde kúrò ní àárín rẹ̀, ẹ wà ní mímọ́, Ẹ̀yin tí ẹ̀ ń gbé àwọn ohun èlò Jèhófà.
12 Ẹ ò ní fi ìbẹ̀rù lọ, Ẹ ò sì ní sá lọ, Torí Jèhófà máa ṣáájú yín, Ọlọ́run Ísírẹ́lì á sì máa ṣọ́ yín láti ẹ̀yìn.
13 Wò ó! Ìránṣẹ́ mi máa fi ìjìnlẹ̀ òye hùwà. A máa gbé e ga, A máa gbé e lékè, a sì máa gbé e ga gidigidi.
14 Bó ṣe jẹ́ pé ọ̀pọ̀ ló ń wò ó tìyanutìyanu, Tí wọ́n ba ìrísí rẹ̀ jẹ́ ju ti èèyàn èyíkéyìí míì, Tí wọ́n sì ba ìrísí rẹ̀ tó buyì kún un jẹ́ ju ti ọmọ aráyé,
15 Bẹ́ẹ̀ ni òun náà máa dẹ́rù ba ọ̀pọ̀ orílẹ̀-èdè. Àwọn ọba máa pa ẹnu wọn mọ́ níwájú rẹ̀, Torí wọ́n máa rí ohun tí wọn ò tíì sọ fún wọn, Wọ́n sì máa ronú nípa ohun tí wọn ò tíì gbọ́.
53 Ta ló ti nígbàgbọ́ nínú ohun tó gbọ́ lọ́dọ̀ wa? Ní ti apá Jèhófà, ta la ti fi hàn?
2 Ó máa jáde wá bí ẹ̀ka igi níwájú rẹ̀, bíi gbòǹgbò látinú ilẹ̀ tó gbẹ táútáú. Ìrísí rẹ̀ kò buyì kún un, kò sì rẹwà rárá; Tí a bá sì rí i, ìrísí rẹ̀ kò fà wá sún mọ́ ọn.
3 Àwọn èèyàn kórìíra rẹ̀, wọ́n sì yẹra fún un, Ọkùnrin tó mọ bí ìrora ṣe ń rí, tó sì mọ àìsàn dunjú. Ó dà bí ẹni pé ojú rẹ̀ pa mọ́ fún wa. Wọ́n kórìíra rẹ̀, a sì kà á sí ẹni tí kò já mọ́ nǹkan kan.
4 Lóòótọ́, òun fúnra rẹ̀ gbé àwọn àìsàn wa, Ó sì ru àwọn ìrora wa. Àmọ́ a kà á sí ẹni tí ìyọnu bá, ẹni tí Ọlọ́run kọ lù, tó sì ń jìyà.
5 Wọ́n gún un torí àṣìṣe wa; Wọ́n tẹ̀ ẹ́ rẹ́ torí àwọn ẹ̀ṣẹ̀ wa. Ó jìyà ká lè ní àlàáfíà, A sì rí ìwòsàn nítorí àwọn ọgbẹ́ rẹ̀.
6 Gbogbo wa ti rìn gbéregbère bí àgùntàn, Kálukú ti yíjú sí ọ̀nà tirẹ̀, Jèhófà sì ti mú kó ru ẹ̀ṣẹ̀ gbogbo wa.
7 Wọ́n ni ín lára, ó sì jẹ́ kí wọ́n fìyà jẹ òun, Àmọ́ kò la ẹnu rẹ̀. Wọ́n mú un wá bí àgùntàn sí ibi tí wọ́n ti fẹ́ pa á, Bí abo àgùntàn tó dákẹ́ níwájú àwọn tó ń rẹ́ irun rẹ̀, Kò sì la ẹnu rẹ̀.
8 Wọ́n mú un lọ torí àìṣẹ̀tọ́ àti ìdájọ́; Ta ló sì máa da ara rẹ̀ láàmú nípa kúlẹ̀kúlẹ̀ ìran rẹ̀? Torí wọ́n mú un kúrò lórí ilẹ̀ alààyè; Ó jẹ ìyà torí ẹ̀ṣẹ̀ àwọn èèyàn mi.
9 Wọ́n sin ín pẹ̀lú àwọn ẹni burúkú Àti àwọn ọlọ́rọ̀, nígbà tó kú, Bó tilẹ̀ jẹ́ pé kò ṣe ohunkóhun tí kò dáa, Kò sì sí ẹ̀tàn kankan lẹ́nu rẹ̀.
10 Àmọ́ ó wu Jèhófà láti tẹ̀ ẹ́ rẹ́, ó sì jẹ́ kó ṣàìsàn. Tí o bá máa fi ẹ̀mí rẹ̀ rú ẹbọ ẹ̀bi, Ó máa rí ọmọ rẹ̀, ó máa mú kí àwọn ọjọ́ rẹ̀ gùn, Ohun tí inú Jèhófà dùn sí sì máa yọrí sí rere nípasẹ̀ rẹ̀.
11 Torí ìrora rẹ̀, ó máa rí i, ó sì máa tẹ́ ẹ lọ́rùn. Nípasẹ̀ ìmọ̀ rẹ̀, ìránṣẹ́ mi tó jẹ́ olódodo Máa mú kí a ka ọ̀pọ̀lọpọ̀ èèyàn sí olódodo, Ó sì máa ru àwọn ẹ̀ṣẹ̀ wọn.
12 Torí ìyẹn, màá fún un ní ìpín láàárín ọ̀pọ̀lọpọ̀, Ó sì máa pín ẹrù ogun pẹ̀lú àwọn alágbára, Torí ó tú ẹ̀mí rẹ̀ jáde, àní títí dé ikú, Wọ́n sì kà á mọ́ àwọn ẹlẹ́ṣẹ̀; Ó ru ẹ̀ṣẹ̀ ọ̀pọ̀ èèyàn, Ó sì bá àwọn ẹlẹ́ṣẹ̀ bẹ̀bẹ̀.
54 “Kígbe ayọ̀, ìwọ àgàn tí kò bímọ! Tújú ká, kí o sì kígbe ayọ̀, ìwọ tí o kò ní ìrora ìbímọ rí, Torí àwọn ọmọ ẹni tó ti di ahoro pọ̀ Ju àwọn ọmọ obìnrin tó ní ọkọ,” ni Jèhófà wí.
2 “Mú kí ibi àgọ́ rẹ fẹ̀ sí i. Na àwọn aṣọ àgọ́ rẹ tó tóbi. Má fawọ́ sẹ́yìn, mú kí àwọn okùn àgọ́ rẹ gùn sí i, Kí o sì jẹ́ kí àwọn èèkàn àgọ́ rẹ lágbára.
3 Torí pé o máa tàn sí apá ọ̀tún àti sí apá òsì. Àwọn ọmọ rẹ máa gba àwọn orílẹ̀-èdè, Wọ́n sì máa gbé àwọn ìlú tó ti di ahoro.
4 Má bẹ̀rù, torí ojú ò ní tì ọ́; Má sì jẹ́ kí ìtìjú bá ọ, torí o ò ní rí ìjákulẹ̀. Torí o máa gbàgbé ìtìjú ìgbà ọ̀dọ́ rẹ, O ò sì ní rántí bí ojú ṣe tì ọ́ nígbà opó rẹ mọ́.”
5 “Torí pé Aṣẹ̀dá rẹ Atóbilọ́lá dà bí ọkọ rẹ, Jèhófà Ọlọ́run àwọn ọmọ ogun ni orúkọ rẹ̀, Ẹni Mímọ́ Ísírẹ́lì sì ni Olùtúnrà rẹ. Ọlọ́run gbogbo ayé la ó máa pè é.
6 Torí Jèhófà pè ọ́ bí ìyàwó tí wọ́n pa tì, tí ẹ̀dùn ọkàn sì bá, Bí ìyàwó tí wọ́n fẹ́ nígbà ọ̀dọ́, tí wọ́n wá kọ̀ sílẹ̀,” ni Ọlọ́run rẹ wí.
7 “Torí mo pa ọ́ tì fún ìgbà díẹ̀, Àmọ́ màá ṣàánú rẹ gidigidi, màá sì kó ọ jọ pa dà.
8 Mo fi ojú mi pa mọ́ fún ọ fún àkókò díẹ̀ torí inú bí mi gidigidi, Àmọ́ màá ṣàánú rẹ nítorí ìfẹ́ tí kì í yẹ̀, tó wà títí láé,” ni Jèhófà, Olùtúnrà rẹ wí.
9 “Bí àwọn ọjọ́ Nóà ló ṣe rí sí mi. Bí mo ṣe búra pé omi Nóà ò ní bo ayé mọ́, Bẹ́ẹ̀ náà ni mo búra pé mi ò ní bínú sí ọ mọ́, mi ò sì ní bá ọ wí mọ́.
10 Àwọn òkè ńlá lè ṣí kúrò, Àwọn òkè kéékèèké sì lè mì tìtì, Àmọ́ ìfẹ́ mi tí kì í yẹ̀ ò ní kúrò lọ́dọ̀ rẹ, Májẹ̀mú àlàáfíà mi ò sì ní mì,” ni Jèhófà, Ẹni tó ń ṣàánú rẹ wí.
11 “Ìwọ obìnrin tí ìyà ń jẹ, tí ìjì ń gbé síwá-sẹ́yìn, tí a kò tù nínú, Màá fi àpòrọ́ líle mọ àwọn òkúta rẹ, Màá sì fi sàfáyà ṣe ìpìlẹ̀ rẹ.
12 Òkúta rúbì ni màá fi ṣe odi orí òrùlé rẹ, Àwọn òkúta tó ń tàn yinrin ni màá fi ṣe àwọn ẹnubodè rẹ, Màá sì fi àwọn òkúta iyebíye ṣe gbogbo ààlà rẹ.
13 Jèhófà máa kọ́ gbogbo àwọn ọmọ rẹ, Àlàáfíà àwọn ọmọ rẹ sì máa pọ̀ gan-an.
14 O máa fìdí múlẹ̀ gbọn-in nínú òdodo. Ìnilára máa jìnnà réré sí ọ, O ò ní bẹ̀rù ohunkóhun, ohunkóhun ò sì ní já ọ láyà, Torí pé kò ní sún mọ́ ọ.
15 Tí ẹnikẹ́ni bá gbéjà kò ọ́, Èmi kọ́ ni mo pa á láṣẹ. Ẹnikẹ́ni tó bá gbéjà kò ọ́ máa ṣubú nítorí rẹ.”
16 “Wò ó! Èmi fúnra mi ni mo dá oníṣẹ́ ọnà, Ẹni tó ń fẹ́ atẹ́gùn sí iná èédú, Tí iṣẹ́ rẹ̀ sì mú ohun ìjà jáde. Èmi náà ni mo dá apanirun tó ń pani run.
17 Ohun ìjà èyíkéyìí tí wọ́n bá ṣe sí ọ kò ní ṣàṣeyọrí, Ahọ́n èyíkéyìí tó bá sì dìde sí ọ láti dá ọ lẹ́jọ́ ni wàá dá lẹ́bi. Ogún àwọn ìránṣẹ́ Jèhófà nìyí, Ọ̀dọ̀ mi sì ni òdodo wọn ti wá,” ni Jèhófà wí.
55 Ẹ wá, gbogbo ẹ̀yin tí òùngbẹ ń gbẹ, ẹ wá síbi omi! Ẹ̀yin tẹ́ ò ní owó, ẹ wá, ẹ rà, kí ẹ sì jẹ! Àní, ẹ wá, ẹ ra wáìnì àti wàrà lọ́fẹ̀ẹ́, láìsan owó.
2 Kí ló dé tí ẹ fi ń sanwó fún ohun tí kì í ṣe oúnjẹ, Kí ló sì dé tí ẹ fi ń lo ohun tí ẹ ṣiṣẹ́ fún sórí ohun tí kì í tẹ́ni lọ́rùn? Ẹ tẹ́tí sí mi dáadáa, kí ẹ sì jẹ ohun tó dáa, Ohun tó dọ́ṣọ̀ sì máa mú inú yín dùn gidigidi.
3 Ẹ dẹ etí yín sílẹ̀, kí ẹ sì wá sọ́dọ̀ mi. Ẹ fetí sílẹ̀, ẹ ó sì máa wà láàyè nìṣó, Ó sì dájú pé màá bá yín dá májẹ̀mú tó máa wà títí láé Bí mo ṣe fi ìfẹ́ tí kì í yẹ̀, tó jẹ́ òótọ́, hàn sí Dáfídì.
4 Wò ó! Mo fi ṣe ẹlẹ́rìí fún àwọn orílẹ̀-èdè, Aṣáájú àti aláṣẹ àwọn orílẹ̀-èdè.
5 Wò ó! O máa pe orílẹ̀-èdè tí o kò mọ̀, Àwọn èèyàn orílẹ̀-èdè tí kò mọ̀ ọ́ sì máa sáré wá sọ́dọ̀ rẹ, Torí Jèhófà Ọlọ́run rẹ, Ẹni Mímọ́ Ísírẹ́lì, Torí pé ó máa ṣe ọ́ lógo.
6 Ẹ wá Jèhófà nígbà tí ẹ lè rí i. Ẹ pè é nígbà tó wà nítòsí.
7 Kí èèyàn burúkú fi ọ̀nà rẹ̀ sílẹ̀, Kí ẹni ibi sì yí èrò rẹ̀ pa dà; Kó pa dà sọ́dọ̀ Jèhófà, ẹni tó máa ṣàánú rẹ̀, Sọ́dọ̀ Ọlọ́run wa, torí ó máa dárí jini fàlàlà.
8 “Torí èrò mi yàtọ̀ sí èrò yín, Ọ̀nà yín sì yàtọ̀ sí ọ̀nà mi,” ni Jèhófà wí.
9 “Torí bí ọ̀run ṣe ga ju ayé lọ, Bẹ́ẹ̀ ni ọ̀nà mi ga ju ọ̀nà yín, Èrò mi sì ga ju èrò yín.
10 Torí bí òjò àti yìnyín ṣe ń rọ̀ láti ọ̀run gẹ́lẹ́, Tí kì í sì í pa dà síbẹ̀, àfi tó bá mú kí ilẹ̀ rin, tó jẹ́ kó méso jáde, kí nǹkan sì hù, Tó jẹ́ kí ẹni tó fúnrúgbìn ká irúgbìn, tí ẹni tó ń jẹun sì rí oúnjẹ,
11 Bẹ́ẹ̀ ni ọ̀rọ̀ mi tó ti ẹnu mi jáde máa rí. Kò ní pa dà sọ́dọ̀ mi láìṣẹ, Àmọ́ ó dájú pé ó máa ṣe ohunkóhun tí inú mi bá dùn sí, Ó sì dájú pé ohun tí mo rán an pé kó ṣe máa yọrí sí rere.
12 Ẹ máa fi ayọ̀ jáde lọ, A sì máa mú yín pa dà ní àlàáfíà. Àwọn òkè ńlá àtàwọn òkè kéékèèké máa fi igbe ayọ̀ túra ká níwájú yín, Gbogbo àwọn igi inú igbó sì máa pàtẹ́wọ́.
13 Dípò àwọn igi ẹlẹ́gùn-ún, igi júnípà máa hù, Dípò èsìsì tó ń jóni lára, igi mátílì máa hù. Ó sì máa mú kí Jèhófà lókìkí, Àmì tó máa wà títí láé, tí kò ní pa run.”
56 Ohun tí Jèhófà sọ nìyí: “Ẹ máa ṣe ìdájọ́ òdodo, kí ẹ sì máa ṣe òdodo, Torí ìgbàlà mi máa tó dé, A sì máa ṣí òdodo mi payá.
2 Aláyọ̀ ni ẹni tó ń ṣe èyí Àti ọmọ èèyàn tó rọ̀ mọ́ ọn, Tó ń pa Sábáàtì mọ́, tí kò sì kẹ́gàn rẹ̀, Tí kò sì fi ọwọ́ rẹ̀ ṣe ohunkóhun tó burú.
3 Àjèjì tó bá fara mọ́ Jèhófà ò gbọ́dọ̀ sọ pé, ‘Ó dájú pé Jèhófà máa yà mí sọ́tọ̀ kúrò lára àwọn èèyàn rẹ̀.’ Ìwẹ̀fà ò sì gbọ́dọ̀ sọ pé, ‘Wò ó! Igi gbígbẹ ni mí.’”
4 Torí ohun tí Jèhófà sọ fún àwọn ìwẹ̀fà nìyí, àwọn tó ń pa àwọn sábáàtì mi mọ́, tí wọ́n yan ohun tí inú mi dùn sí, tí wọ́n sì rọ̀ mọ́ májẹ̀mú mi:
5 “Màá fún wọn ní ohun ìrántí àti orúkọ ní ilé mi àti lára àwọn ògiri mi, Ohun tó dára ju àwọn ọmọkùnrin àtàwọn ọmọbìnrin. Màá fún wọn ní orúkọ tó máa wà títí láé, Èyí tí kò ní pa run.
6 Ní ti àwọn àjèjì tó fara mọ́ Jèhófà láti máa ṣe ìránṣẹ́ fún un, Láti nífẹ̀ẹ́ orúkọ Jèhófà, Kí wọ́n sì di ìránṣẹ́ rẹ̀, Gbogbo àwọn tó ń pa Sábáàtì mọ́, tí wọn ò sì kẹ́gàn rẹ̀, Tí wọ́n ń rọ̀ mọ́ májẹ̀mú mi,
7 Màá tún mú wọn wá sí òkè mímọ́ mi, Màá sì mú kí wọ́n máa yọ̀ nínú ilé àdúrà mi. Màá tẹ́wọ́ gba odindi ẹbọ sísun wọn àtàwọn ẹbọ wọn lórí pẹpẹ mi. Torí a ó máa pe ilé mi ní ilé àdúrà fún gbogbo èèyàn.”
8 Jèhófà Olúwa Ọba Aláṣẹ, ẹni tó ń kó àwọn tó fọ́n ká lára Ísírẹ́lì jọ, kéde pé: “Màá kó àwọn míì jọ sọ́dọ̀ rẹ̀ yàtọ̀ sí àwọn tí a ti kó jọ tẹ́lẹ̀.”
9 Gbogbo ẹ̀yin ẹranko inú pápá, ẹ wá jẹun, Gbogbo ẹ̀yin ẹran inú igbó.
10 Afọ́jú ni àwọn olùṣọ́ rẹ̀, ìkankan nínú wọn ò kíyè sí i. Ajá tí kò lè fọhùn ni gbogbo wọn, wọn ò lè gbó. Wọ́n ń mí hẹlẹ, wọ́n sì dùbúlẹ̀; wọ́n fẹ́ràn oorun.
11 Ajá tó ń jẹun wọ̀mùwọ̀mù ni wọ́n; Wọn kì í yó. Olùṣọ́ àgùntàn tí kò lóye ni wọ́n. Gbogbo wọn ti bá ọ̀nà tiwọn lọ; Àní ọ̀kọ̀ọ̀kan wọn ń wá èrè tí kò tọ́ fún ara rẹ̀, ó ń sọ pé:
12 “Ẹ wá, ẹ jẹ́ kí n mu wáìnì díẹ̀, Ẹ sì jẹ́ ká mu ọtí yó. Bí òní ṣe rí ni ọ̀la máa rí, ó tiẹ̀ máa dáa gan-an jù ú lọ!”
57 Olódodo ṣègbé, Àmọ́ ẹnì kankan ò fi sọ́kàn. Àwọn olóòótọ́ èèyàn ti lọ, Ẹnì kankan ò sì fòye mọ̀ pé olódodo ti lọ Torí àjálù náà.
2 Ó wọnú àlàáfíà. Wọ́n sinmi lórí ibùsùn wọn, gbogbo àwọn tó ń rìn lọ́nà títọ́.
3 “Àmọ́ ní tiyín, ẹ sún mọ́ tòsí, Ẹ̀yin ọmọ àjẹ́, Ẹ̀yin ọmọ alágbèrè àti aṣẹ́wó:
4 Ta lẹ fi ń ṣe yẹ̀yẹ́? Ta lẹ la ẹnu gbàù sí, tí ẹ sì yọ ahọ́n yín sí? Ṣebí ọmọ ẹ̀ṣẹ̀ ni yín, Ẹ̀yin ọmọ ẹ̀tàn,
5 Tí ìfẹ́kúfẹ̀ẹ́ ti kó sí lórí láàárín àwọn igi ńlá, Lábẹ́ gbogbo igi tó gbẹ̀rẹ̀gẹ̀jigẹ̀, Ẹ̀yin tí ẹ̀ ń pa àwọn ọmọ ní àwọn àfonífojì, Lábẹ́ àwọn pàlàpálá àpáta?
6 Ìpín rẹ wà níbi àwọn òkúta tó jọ̀lọ̀ ní àfonífojì. Àní, àwọn ni ìpín rẹ. Kódà, àwọn lò ń da ọrẹ ohun mímu sí, tí o sì ń mú ẹ̀bùn wá fún. Ṣé àwọn nǹkan yìí máa tẹ́ mi lọ́rùn?
7 Orí òkè tó ga, tó ta yọ lo gbé ibùsùn rẹ sí, O sì gòkè lọ síbẹ̀ láti rúbọ.
8 Ẹ̀yìn ilẹ̀kùn àti férémù ilẹ̀kùn lo gbé ìrántí rẹ kalẹ̀ sí. O fi mí sílẹ̀, o sì ṣí ara rẹ sílẹ̀; O lọ, o sì mú kí ibùsùn rẹ fẹ̀ dáadáa. O sì bá wọn dá májẹ̀mú. O máa ń fẹ́ bá wọn pín ibùsùn wọn, O sì ń wo nǹkan ọkùnrin.
9 O sọ̀ kalẹ̀ lọ sọ́dọ̀ Mélékì pẹ̀lú òróró Àti ọ̀pọ̀lọpọ̀ lọ́fínńdà. O rán àwọn aṣojú rẹ lọ sọ́nà jíjìn, Tí o fi sọ̀ kalẹ̀ lọ sínú Isà Òkú.
10 O ti ṣiṣẹ́ kára láti rìn ní ọ̀pọ̀lọpọ̀ ọ̀nà rẹ. Àmọ́ o ò sọ pé, ‘Kò sírètí!’ A wá sọ agbára rẹ dọ̀tun. Ìdí nìyẹn tí o kò fi sọ̀rètí nù.
11 Ta ló ń já ọ láyà, tí ẹ̀rù rẹ̀ sì ń bà ọ́, Tí o fi bẹ̀rẹ̀ sí í parọ́? O ò rántí mi. O ò fi nǹkan kan sọ́kàn. Ṣebí mo ti dákẹ́, tí mo sì fà sẹ́yìn? O ò wá bẹ̀rù mi rárá.
12 Màá fi ‘òdodo’ rẹ àti àwọn iṣẹ́ rẹ hàn, Wọn ò sì ní ṣe ọ́ láǹfààní.
13 Tí o bá kígbe fún ìrànlọ́wọ́, Àwọn òrìṣà tí o kó jọ ò ní gbà ọ́ sílẹ̀. Atẹ́gùn máa gbé gbogbo wọn lọ, Èémí lásán máa fẹ́ wọn lọ, Àmọ́ ẹni tó bá fi mí ṣe ibi ààbò máa jogún ilẹ̀ náà, Ó sì máa gba òkè mímọ́ mi.
14 Wọ́n máa sọ pé, ‘Ẹ ṣe ọ̀nà, ẹ ṣe é! Ẹ tún ọ̀nà ṣe! Ẹ mú gbogbo ohun ìdíwọ́ kúrò ní ọ̀nà àwọn èèyàn mi.’”
15 Torí ohun tí Ẹni Gíga àti Ẹni Tó Ta Yọ sọ nìyí, Tó wà láàyè títí láé, tí orúkọ rẹ̀ sì jẹ́ mímọ́: “Ibi gíga àti ibi mímọ́ ni mò ń gbé, Àmọ́ mo tún ń gbé pẹ̀lú àwọn tí a tẹ̀ rẹ́, tí wọ́n sì rẹ̀wẹ̀sì ní ẹ̀mí, Láti mú kí ẹ̀mí ẹni tó rẹlẹ̀ sọ jí, Kí n sì mú kí ọkàn àwọn tí a tẹ̀ rẹ́ sọ jí.
16 Torí mi ò ní ta kò wọ́n títí láé, Mi ò sì ní máa bínú títí lọ; Torí àárẹ̀ máa bá ẹ̀mí èèyàn nítorí mi, Títí kan àwọn ohun tó ń mí, tí mo dá.
17 Inú bí mi torí ẹ̀ṣẹ̀ tó dá, bó ṣe ń wá èrè tí kò tọ́, Torí náà, mo kọ lù ú, mo fi ojú mi pa mọ́, inú sì bí mi. Àmọ́ kò yéé rìn bí ọ̀dàlẹ̀, ó ń ṣe ìfẹ́ ọkàn rẹ̀.
18 Mo ti rí àwọn ọ̀nà rẹ̀, Àmọ́ màá wò ó sàn, màá sì darí rẹ̀, Màá mú kí òun àti àwọn èèyàn rẹ̀ tó ń ṣọ̀fọ̀ pa dà rí ìtùnú.”
19 “Màá dá èso ètè. Màá fún ẹni tó wà lọ́nà jíjìn àti ẹni tó wà nítòsí ní àlàáfíà tí kò lópin,” ni Jèhófà wí, “Màá sì wò ó sàn.”
20 “Àmọ́ àwọn ẹni burúkú dà bí òkun tó ń ru, tí kò lè rọ̀ wọ̀ọ̀, Omi rẹ̀ sì ń ta koríko inú òkun àti ẹrẹ̀ sókè.
21 Kò sí àlàáfíà fún ẹni burúkú,” ni Ọlọ́run mi wí.
58 “Fi gbogbo ẹnu kígbe; má ṣe dákẹ́! Gbé ohùn rẹ sókè bíi fèrè. Kéde ọ̀tẹ̀ àwọn èèyàn mi fún wọn, Kí o sọ àwọn ẹ̀ṣẹ̀ ilé Jékọ́bù fún wọn.
2 Wọ́n ń wá mi lójoojúmọ́, Inú wọn sì ń dùn láti mọ àwọn ọ̀nà mi, Bíi pé orílẹ̀-èdè olódodo ni wọ́n, Tí kò sì pa ìdájọ́ òdodo Ọlọ́run wọn tì. Wọ́n béèrè ìdájọ́ òdodo lọ́wọ́ mi, Inú wọn ń dùn láti sún mọ́ Ọlọ́run:
3 ‘Kí ló dé tí o ò rí i nígbà tí à ń gbààwẹ̀? Kí ló sì dé tí o ò kíyè sí i nígbà tí à ń pọ́n ara wa lójú?’ Torí ní ọjọ́ tí ẹ̀ ń gbààwẹ̀, ire ara yín lẹ̀ ń wá, Ẹ sì ń fìyà jẹ àwọn alágbàṣe yín.
4 Aáwọ̀ àti ìjà ló máa ń gbẹ̀yìn ààwẹ̀ yín, Ẹ sì ń gbáni ní ẹ̀ṣẹ́ ìkà. Ẹ ò lè gbààwẹ̀ bí ẹ ṣe ń ṣe lónìí, kí a sì gbọ́ ohùn yín ní ọ̀run.
5 Ṣé ó yẹ kí ààwẹ̀ tí mo fọwọ́ sí rí báyìí, Bí ọjọ́ tí èèyàn máa pọ́n ara rẹ̀ lójú, Tó máa dorí kodò bí koríko etídò, Kó ṣe ibùsùn rẹ̀ sórí aṣọ ọ̀fọ̀ àti eérú? Ṣé ohun tí ẹ̀ ń pè ní ààwẹ̀ àti ọjọ́ tínú Jèhófà dùn sí nìyí?
6 Rárá, ààwẹ̀ tí mo fọwọ́ sí nìyí: Kí ẹ tú ṣẹkẹ́ṣẹkẹ̀ ìkà, Kí ẹ tú ìdè ọ̀pá àjàgà, Kí ẹ tú ẹni tí ìyà ń jẹ sílẹ̀, Kí ẹ sì kán gbogbo ọ̀pá àjàgà sí méjì;
7 Ẹ fún ẹni tí ebi ń pa lára oúnjẹ yín, Kí ẹ mú aláìní àti ẹni tí kò rílé gbé wá sínú ilé yín, Kí ẹ fi aṣọ bo ẹni tó wà ní ìhòòhò tí ẹ bá rí i, Kí ẹ má sì kẹ̀yìn sí àwọn èèyàn yín.
8 Ìmọ́lẹ̀ rẹ máa wá tàn bí ọ̀yẹ̀, Ìwòsàn rẹ sì máa yára dé. Òdodo rẹ á máa lọ níwájú rẹ, Ògo Jèhófà á sì máa ṣọ́ ọ láti ẹ̀yìn.
9 O máa pè, Jèhófà sì máa dáhùn; O máa kígbe fún ìrànlọ́wọ́, ó sì máa sọ pé, ‘Èmi nìyí!’ Tí o bá mú ọ̀pá àjàgà kúrò láàárín rẹ, Tí o kò na ìka rẹ, tí o kò sì sọ̀rọ̀ ìbàjẹ́ mọ́,
10 Tí o bá fún ẹni tí ebi ń pa ní ohun tí ìwọ fúnra rẹ fẹ́, Tí o sì tẹ́ àwọn tí ìyà ń jẹ lọ́rùn, Ìmọ́lẹ̀ rẹ máa tàn nínú òkùnkùn pàápàá, Ìṣúdùdù rẹ sì máa dà bí ọ̀sán gangan.
11 Jèhófà á máa darí rẹ nígbà gbogbo, Ó sì máa tẹ́ ọ lọ́rùn, kódà ní ilẹ̀ gbígbẹ; Ó máa mú kí egungun rẹ lágbára, O sì máa dà bí ọgbà tí wọ́n ń bomi rin dáadáa, Bí ìsun omi, tí omi rẹ̀ kì í tán.
12 Wọ́n máa tún àwọn àwókù àtijọ́ kọ́ nítorí rẹ, O sì máa dá ìpìlẹ̀ àwọn ìran tó ti kọjá pa dà sí bó ṣe wà tẹ́lẹ̀. Wọ́n máa pè ọ́ ní ẹni tó ń tún àwọn ògiri tó ti fọ́ ṣe, Ẹni tó ń ṣe àtúnṣe àwọn ọ̀nà tí wọ́n á máa gbé.
13 Tí o kò bá wá ire ara rẹ ní ọjọ́ mímọ́ mi, nítorí Sábáàtì, Tí o sì pe Sábáàtì ní ohun tó ń múnú ẹni dùn gidigidi, ọjọ́ mímọ́ Jèhófà, ọjọ́ tó yẹ ká ṣe lógo, Tí o sì ṣe é lógo dípò kí o máa wá ire ara rẹ, kí o sì máa sọ ọ̀rọ̀ tí kò nítumọ̀,
14 Nígbà náà, inú rẹ máa dùn gidigidi torí Jèhófà, Màá sì mú kí o gun àwọn ibi tó ga ní ayé. Màá mú kí o jẹ nínú ogún Jékọ́bù baba ńlá rẹ, Torí Jèhófà ti fi ẹnu rẹ̀ sọ ọ́.”
59 Wò ó! Ọwọ́ Jèhófà kò kúrú jù láti gbani là, Bẹ́ẹ̀ ni etí rẹ̀ kò di tí kò fi lè gbọ́.
2 Rárá, àwọn àṣìṣe yín ti pín ẹ̀yin àti Ọlọ́run yín níyà. Àwọn ẹ̀ṣẹ̀ yín ti mú kó fi ojú rẹ̀ pa mọ́ fún yín, Ó sì kọ̀ láti gbọ́ yín.
3 Torí ẹ̀jẹ̀ ti sọ àtẹ́lẹwọ́ yín di eléèérí, Ẹ̀ṣẹ̀ sì ti sọ ìka yín di eléèérí. Ètè yín ń parọ́, ahọ́n yín sì ń sọ àìṣòdodo kẹ́lẹ́kẹ́lẹ́.
4 Kò sí ẹni tó ń wá òdodo, Kò sí ẹni tó ń fi òótọ́ inú lọ sí ilé ẹjọ́. Ohun tí kò sí rárá ni wọ́n gbẹ́kẹ̀ lé, wọ́n sì ń sọ ohun tí kò ní láárí. Wọ́n lóyún wàhálà, wọ́n sì bí ohun tó ń pani lára.
5 Wọ́n pa ẹyin ejò olóró, Wọ́n sì hun òwú aláǹtakùn. Ẹnikẹ́ni tó bá jẹ ẹyin wọn máa kú, Ẹyin tí wọ́n sì tẹ̀ fọ́ mú ejò paramọ́lẹ̀ jáde.
6 Òwú aláǹtakùn wọn ò ní dà bí aṣọ, Wọn ò sì ní fi ohun tí wọ́n ṣe bo ara wọn. Iṣẹ́ wọn léwu, Ìwà ipá ló sì kún ọwọ́ wọn.
7 Ẹsẹ̀ wọn ń sáré láti hùwà burúkú, Wọ́n sì ń yára láti ta ẹ̀jẹ̀ aláìṣẹ̀ sílẹ̀. Ohun burúkú ni wọ́n ń rò; Ìparun àti ìyà wà ní àwọn ọ̀nà wọn.
8 Wọn ò mọ ọ̀nà àlàáfíà, Kò sí ìdájọ́ òdodo ní àwọn ipa ọ̀nà wọn. Wọ́n mú kí àwọn ọ̀nà wọn wọ́; Ìkankan nínú àwọn tó ń rìn níbẹ̀ kò ní mọ àlàáfíà.
9 Ìdí nìyẹn tí ìdájọ́ òdodo fi jìnnà sí wa, Tí òdodo kò sì lé wa bá. À ń retí ìmọ́lẹ̀ ṣáá, àmọ́ wò ó! òkùnkùn ló ṣú; À ń retí ìmọ́lẹ̀ tó tàn yòò, àmọ́ a ò yéé rìn nínú ìṣúdùdù.
10 À ń táràrà níbi ògiri bí afọ́jú; À ń táràrà bí àwọn tí kò ní ojú. A kọsẹ̀ ní ọ̀sán gangan bíi pé a wà nínú òkùnkùn alẹ́; Ṣe la dà bí òkú láàárín àwọn alágbára.
11 Gbogbo wa ń kùn ṣáá bíi bíárì, A sì ń ṣọ̀fọ̀, à ń ké kúùkúù bí àdàbà. À ń retí ìdájọ́ òdodo, àmọ́ kò sí; À ń retí ìgbàlà, àmọ́ ó jìnnà gan-an sí wa.
12 Torí ọ̀tẹ̀ wa pọ̀ níwájú rẹ; Àwọn ẹ̀ṣẹ̀ wa ń ta kò wá níkọ̀ọ̀kan. Torí àwọn ọ̀tẹ̀ wa wà pẹ̀lú wa; A mọ àwọn àṣìṣe wa dáadáa.
13 A ti ṣẹ̀, a sì ti sẹ́ Jèhófà; A ti kẹ̀yìn sí Ọlọ́run wa, A ti sọ̀rọ̀ nípa ìnilára àti ọ̀tẹ̀; A ti lóyún irọ́, a sì ti sọ̀rọ̀ èké kẹ́lẹ́kẹ́lẹ́ látinú ọkàn.
14 Wọ́n ti rọ́ ìdájọ́ òdodo sẹ́yìn, Òdodo sì dúró sí ọ̀nà jíjìn; Nítorí pé òtítọ́ ti kọsẹ̀ ní ojúde ìlú, Ohun tó tọ́ kò sì rí ọ̀nà wọlé.
15 Òtítọ́ ti pòórá, Ẹnikẹ́ni tó bá sì yí pa dà kúrò nínú ohun tó burú ni wọ́n ń kó lẹ́rù. Jèhófà rí i, inú rẹ̀ ò sì dùn Torí kò sí ìdájọ́ òdodo.
16 Ó rí i pé kò sí èèyàn kankan, Ó sì yà á lẹ́nu pé ẹnì kankan ò bá wọn bẹ̀bẹ̀, Torí náà, apá rẹ̀ mú ìgbàlà wá, Òdodo rẹ̀ sì tì í lẹ́yìn.
17 Ó wá gbé òdodo wọ̀ bí ẹ̀wù irin, Ó sì dé akoto ìgbàlà sí orí rẹ̀. Ó wọ ẹ̀wù ẹ̀san bí aṣọ, Ó sì fi ìtara bo ara rẹ̀ bí aṣọ àwọ̀lékè.
18 Ó máa san wọ́n lẹ́san ohun tí wọ́n ṣe: Ó máa bínú sí àwọn elénìní rẹ̀, ó máa fi ìyà ẹ̀ṣẹ̀ jẹ àwọn ọ̀tá rẹ̀. Ó sì máa san ohun tó yẹ àwọn erékùṣù fún wọn.
19 Wọ́n máa bẹ̀rù orúkọ Jèhófà láti ìwọ̀ oòrùn Àti ògo rẹ̀ láti ìlà oòrùn, Torí ó máa wọlé wá bí odò tó ń yára ṣàn, Tí ẹ̀mí Jèhófà ń gbé lọ.
20 “Olùtúnrà máa wá sí Síónì, Sọ́dọ̀ àwọn ti Jékọ́bù, àwọn tó yí pa dà kúrò nínú ẹ̀ṣẹ̀,” ni Jèhófà wí.
21 “Ní tèmi, májẹ̀mú tí mo bá wọn dá nìyí,” ni Jèhófà wí. “Ẹ̀mí mi tó wà lára rẹ àti àwọn ọ̀rọ̀ mi tí mo fi sí ẹnu rẹ kò ní kúrò ní ẹnu rẹ, ní ẹnu àwọn ọmọ rẹ tàbí ní ẹnu àwọn ọmọ ọmọ rẹ,” ni Jèhófà wí, “láti ìsinsìnyí lọ àti títí láé.”
60 “Dìde, ìwọ obìnrin, tan ìmọ́lẹ̀, torí ìmọ́lẹ̀ rẹ ti dé. Ògo Jèhófà ń tàn sára rẹ.
2 Torí, wò ó! òkùnkùn máa bo ayé, Ìṣúdùdù tó kàmàmà sì máa bo àwọn orílẹ̀-èdè; Àmọ́ Jèhófà máa tàn sára rẹ, Wọ́n sì máa rí ògo rẹ̀ lára rẹ.
3 Àwọn orílẹ̀-èdè máa lọ sínú ìmọ́lẹ̀ rẹ, Àwọn ọba sì máa lọ sínú ẹwà rẹ tó ń tàn.
4 Gbé ojú rẹ sókè, kí o sì wò yí ká! Gbogbo wọn ti kóra jọ; wọ́n ń bọ̀ lọ́dọ̀ rẹ. Àwọn ọmọkùnrin rẹ ń bọ̀ láti ọ̀nà jíjìn, Ẹ̀gbẹ́ ni wọ́n sì gbé àwọn ọmọbìnrin rẹ sí.
5 Ní àkókò yẹn, o máa rí i, o sì máa tàn yinrin, Ọkàn rẹ máa lù kìkì, ó sì máa kún rẹ́rẹ́, Torí pé a máa darí ọrọ̀ òkun sọ́dọ̀ rẹ; Àwọn ohun àmúṣọrọ̀ àwọn orílẹ̀-èdè máa wá sọ́dọ̀ rẹ.
6 Ọ̀pọ̀lọpọ̀ ràkúnmí máa bo ilẹ̀ rẹ, Àwọn akọ ọmọ ràkúnmí Mídíánì àti Eéfà. Gbogbo àwọn tó wá láti Ṣébà, wọ́n máa wá; Wọ́n máa gbé wúrà àti oje igi tùràrí. Wọ́n máa kéde ìyìn Jèhófà.
7 A máa kó gbogbo agbo ẹran Kídárì jọ sọ́dọ̀ rẹ. Àwọn àgbò Nébáótì máa sìn ọ́. Wọ́n máa wá sórí pẹpẹ mi pẹ̀lú ìtẹ́wọ́gbà, Màá sì ṣe ilé ológo mi lọ́ṣọ̀ọ́.
8 Àwọn wo nìyí tí wọ́n ń fò kọjá bí ìkùukùu, Bí àwọn àdàbà tó ń fò lọ sí ilé wọn?
9 Torí àwọn erékùṣù máa gbẹ́kẹ̀ lé mi, Àwọn ọkọ̀ òkun Táṣíṣì ló ṣíwájú, Láti kó àwọn ọmọ rẹ wá láti ọ̀nà jíjìn, Pẹ̀lú fàdákà wọn àti wúrà wọn, Síbi orúkọ Jèhófà Ọlọ́run rẹ àti sọ́dọ̀ Ẹni Mímọ́ Ísírẹ́lì, Torí ó máa ṣe ọ́ lógo.
10 Àwọn àjèjì máa mọ àwọn ògiri rẹ, Àwọn ọba wọn sì máa ṣe ìránṣẹ́ fún ọ, Torí ìbínú ni mo fi kọ lù ọ́, Àmọ́ màá fi ojúure mi ṣàánú rẹ.
11 Àwọn ẹnubodè rẹ máa wà ní ṣíṣí nígbà gbogbo; Wọn ò ní tì wọ́n ní ọ̀sán tàbí ní òru, Láti mú ohun àmúṣọrọ̀ àwọn orílẹ̀-èdè wá sọ́dọ̀ rẹ, Àwọn ọba wọn sì máa ṣáájú.
12 Torí orílẹ̀-èdè àti ìjọba èyíkéyìí tí kò bá sìn ọ́ máa ṣègbé, Àwọn orílẹ̀-èdè sì máa pa run pátápátá.
13 Ọ̀dọ̀ rẹ ni ògo Lẹ́bánónì máa wá, Igi júnípà, igi áàṣì àti igi sípírẹ́sì lẹ́ẹ̀kan náà, Láti ṣe ibi mímọ́ mi lọ́ṣọ̀ọ́; Màá ṣe ibi tí ẹsẹ̀ mi wà lógo.
14 Àwọn ọmọ àwọn tó fìyà jẹ ọ́ máa wá, wọ́n á sì tẹrí ba níwájú rẹ; Gbogbo àwọn tó ń hùwà àfojúdi sí ọ gbọ́dọ̀ tẹrí ba níbi ẹsẹ̀ rẹ, Wọ́n sì máa pè ọ́ ní ìlú Jèhófà, Síónì Ẹni Mímọ́ Ísírẹ́lì.
15 Dípò kí wọ́n pa ọ́ tì, kí wọ́n sì kórìíra rẹ, láìsí ẹni tó ń gbà ọ́ kọjá, Màá mú kí o di ohun àmúyangàn títí láé, Orísun ayọ̀ láti ìran dé ìran.
16 O sì máa mu wàrà àwọn orílẹ̀-èdè, O máa mu ọmú àwọn ọba; Wàá sì mọ̀ dájú pé èmi Jèhófà ni Olùgbàlà rẹ, Alágbára Jékọ́bù sì ni Olùtúnrà rẹ.
17 Dípò bàbà, màá mú wúrà wá, Dípò irin, màá mú fàdákà wá Dípò igi, bàbà Àti dípò òkúta, irin; Màá fi àlàáfíà ṣe àwọn alábòójútó rẹ, Màá sì fi òdodo ṣe àwọn tó ń yan iṣẹ́ fún ọ.
18 A ò ní gbúròó ìwà ipá mọ́ ní ilẹ̀ rẹ, A ò sì ní gbúròó ìparun àti ìwópalẹ̀ nínú àwọn ààlà rẹ. O máa pe àwọn ògiri rẹ ní Ìgbàlà, o sì máa pe àwọn ẹnubodè rẹ ní Ìyìn.
19 Oòrùn ò ní jẹ́ ìmọ́lẹ̀ rẹ mọ́ ní ọ̀sán, Ìmọ́lẹ̀ òṣùpá ò sì ní mọ́lẹ̀ fún ọ, Torí Jèhófà máa di ìmọ́lẹ̀ ayérayé fún ọ, Ọlọ́run rẹ sì máa di ẹwà rẹ.
20 Oòrùn rẹ ò ní wọ̀ mọ́, Òṣùpá rẹ ò sì ní wọ̀ọ̀kùn, Torí pé Jèhófà máa di ìmọ́lẹ̀ ayérayé fún ọ, Àwọn ọjọ́ ọ̀fọ̀ rẹ sì máa dópin.
21 Gbogbo èèyàn rẹ máa jẹ́ olódodo; Ilẹ̀ náà máa di tiwọn títí láé. Àwọn ni èéhù ohun tí mo gbìn, Iṣẹ́ ọwọ́ mi, ká lè ṣe mí lọ́ṣọ̀ọ́.
22 Ẹni tó kéré máa di ẹgbẹ̀rún, Ẹni kékeré sì máa di orílẹ̀-èdè alágbára. Èmi fúnra mi, Jèhófà, máa mú kó yára kánkán ní àkókò rẹ̀.”
61 Ẹ̀mí Jèhófà Olúwa Ọba Aláṣẹ wà lára mi, Torí Jèhófà ti yàn mí kí n lè kéde ìhìn rere fún àwọn oníwà pẹ̀lẹ́. Ó rán mi láti di ọgbẹ́ àwọn tó ní ọgbẹ́ ọkàn, Láti kéde òmìnira fún àwọn ẹrú, Pé ojú àwọn ẹlẹ́wọ̀n sì máa là rekete,
2 Láti kéde ọdún ìtẹ́wọ́gbà Jèhófà Àti ọjọ́ ẹ̀san Ọlọ́run wa, Láti tu gbogbo àwọn tó ń ṣọ̀fọ̀ nínú,
3 Láti pèsè fún àwọn tó ń ṣọ̀fọ̀ torí Síónì, Láti fún wọn ní ìwérí dípò eérú, Òróró ayọ̀ dípò ọ̀fọ̀, Aṣọ ìyìn dípò ìrẹ̀wẹ̀sì ọkàn. A ó sì máa pè wọ́n ní igi ńlá òdodo, Tí Jèhófà gbìn, kó lè ṣe é lógo.
4 Wọ́n máa tún àwọn ibi tó ti pa run nígbà àtijọ́ kọ́; Wọ́n máa kọ́ àwọn ibi tó ti dahoro nígbà àtijọ́, Wọ́n sì máa mú kí àwọn ìlú tó ti pa run pa dà sí bó ṣe wà tẹ́lẹ̀, Àwọn ibi tó ti wà ní ahoro láti ìran dé ìran.
5 “Àwọn àjèjì máa dúró, wọ́n sì máa tọ́jú àwọn agbo ẹran yín, Àwọn àlejò  máa jẹ́ àgbẹ̀ yín, wọ́n á sì máa bá yín rẹ́wọ́ àjàrà.
6 Ní tiyín, a ó máa pè yín ní àlùfáà Jèhófà; Wọ́n á máa pè yín ní òjíṣẹ́ Ọlọ́run wa. Ẹ máa jẹ ohun àmúṣọrọ̀ àwọn orílẹ̀-èdè, Ẹ sì máa fi ògo wọn yangàn.
7 Dípò ìtìjú, ẹ máa ní ìpín ìlọ́po méjì, Dípò ìdójútì, wọ́n máa kígbe ayọ̀ nítorí ìpín wọn. Àní, ìpín ìlọ́po méjì ni wọ́n máa gbà ní ilẹ̀ wọn. Wọ́n á máa yọ̀ títí ayérayé.
8 Torí èmi Jèhófà, nífẹ̀ẹ́ ìdájọ́ òdodo; Mo kórìíra olè jíjà àti àìṣòdodo. Màá fi òótọ́ san èrè iṣẹ́ wọn fún wọn, Màá sì bá wọn dá májẹ̀mú tó máa wà títí láé.
9 Wọ́n máa mọ àwọn ọmọ wọn láàárín àwọn orílẹ̀-èdè Àti àtọmọdọ́mọ wọn láàárín àwọn èèyàn. Gbogbo àwọn tó bá rí wọn máa dá wọn mọ̀, Pé àwọn ni ọmọ tí Jèhófà bù kún.”
10 Màá yọ̀ gidigidi nínú Jèhófà. Gbogbo ara mi máa yọ̀ nínú Ọlọ́run mi. Torí ó ti fi ẹ̀wù ìgbàlà wọ̀ mí; Ó ti fi aṣọ òdodo bò mí lára, Bí ọkọ ìyàwó tó wé láwàní bíi ti àlùfáà Àti bí ìyàwó tó fi àwọn ohun ọ̀ṣọ́ rẹ̀ ṣe ara rẹ̀ lọ́ṣọ̀ọ́.
11 Torí bí ilẹ̀ ṣe ń mú irúgbìn jáde, Tí ọgbà sì ń mú kí ohun tí wọ́n gbìn sínú rẹ̀ hù, Bẹ́ẹ̀ ni Jèhófà Olúwa Ọba Aláṣẹ Ṣe máa mú kí òdodo àti ìyìn rú jáde níwájú gbogbo orílẹ̀-èdè.
62 Mi ò ní dákẹ́ torí Síónì, Mi ò sì ní dúró jẹ́ẹ́ nítorí Jerúsálẹ́mù, Títí òdodo rẹ̀ fi máa tàn bí iná tó mọ́lẹ̀ yòò, Tí ìgbàlà rẹ̀ sì máa jó bí iná ògùṣọ̀.
2 “Àwọn orílẹ̀-èdè máa rí òdodo rẹ, ìwọ obìnrin, Gbogbo àwọn ọba sì máa rí ògo rẹ. A sì máa fi orúkọ tuntun pè ọ́, Èyí tí Jèhófà máa fi ẹnu ara rẹ̀ sọ ọ́.
3 O máa di adé ẹwà ní ọwọ́ Jèhófà, Láwàní ọba ní àtẹ́lẹwọ́ Ọlọ́run rẹ.
4 Wọn ò ní pè ọ́ ní obìnrin tí a pa tì mọ́, Wọn ò sì ní pe ilẹ̀ rẹ ní ibi tó ti dahoro mọ́. Àmọ́ wọ́n máa pè ọ́ ní Inú Mi Dùn sí I, Wọ́n sì máa pe ilẹ̀ rẹ ní Èyí Tí A Gbé Níyàwó. Torí inú Jèhófà máa dùn sí ọ, Ilẹ̀ rẹ sì máa dà bí èyí tí a gbé níyàwó.
5 Torí bí ọ̀dọ́kùnrin ṣe ń gbé wúńdíá níyàwó, Bẹ́ẹ̀ ni àwọn ọmọkùnrin rẹ máa gbé ọ níyàwó. Bí ọkọ ìyàwó ṣe máa ń yọ̀ nítorí ìyàwó, Bẹ́ẹ̀ ni Ọlọ́run rẹ máa yọ̀ nítorí rẹ.
6 Mo ti yan àwọn olùṣọ́ sórí àwọn ògiri rẹ, ìwọ Jerúsálẹ́mù. Nígbà gbogbo, láti àárọ̀ ṣúlẹ̀ àti ní gbogbo òru mọ́jú, wọn ò gbọ́dọ̀ dákẹ́. Ẹ̀yin tí ẹ̀ ń sọ̀rọ̀ Jèhófà, Ẹ má sinmi,
7 Ẹ má ṣe jẹ́ kó sinmi rárá, títí ó fi máa fìdí Jerúsálẹ́mù múlẹ̀ gbọn-in, Àní, títí ó fi máa fi í ṣe ìyìn ayé.”
8 Jèhófà ti fi ọwọ́ ọ̀tún rẹ̀, apá rẹ̀ tó lágbára, búra pé: “Mi ò ní fi ọkà rẹ ṣe oúnjẹ fún àwọn ọ̀tá rẹ mọ́, Àwọn àjèjì ò sì ní mu wáìnì tuntun rẹ mọ́, èyí tí o ṣiṣẹ́ kára fún.
9 Àmọ́ àwọn tó ń kó o jọ máa jẹ ẹ́, wọ́n sì máa yin Jèhófà; Àwọn tó ń gbà á sì máa mu ún ní àwọn àgbàlá mímọ́ mi.”
10 Ẹ kọjá, ẹ gba àwọn ẹnubodè kọjá. Ẹ tún ọ̀nà ṣe fún àwọn èèyàn. Ẹ ṣe ọ̀nà, ẹ ṣe òpópó. Ẹ ṣa òkúta kúrò níbẹ̀. Ẹ gbé àmì sókè fún àwọn èèyàn.
11 Ẹ wò ó! Jèhófà ti kéde títí dé àwọn ìkángun ayé pé: “Ẹ sọ fún ọmọbìnrin Síónì pé, ‘Wò ó! Ìgbàlà rẹ ń bọ̀. Wò ó! Èrè rẹ̀ wà pẹ̀lú rẹ̀, Ẹ̀san rẹ̀ sì wà níwájú rẹ̀.’”
12 Wọ́n máa pè wọ́n ní àwọn èèyàn mímọ́, àwọn tí Jèhófà tún rà, A sì máa pè ọ́ ní Ẹni Tí A Wá, Ìlú Tí A Kò Pa Tì.
63 Ta ló ń bọ̀ láti Édómù yìí, Tó ń bọ̀ láti Bósírà, tó wọ aṣọ tí àwọ̀ rẹ̀ ń tàn yòò, Tó wọ aṣọ tó dáa gan-an, Tó ń yan bọ̀ nínú agbára ńlá rẹ̀? “Èmi ni, Ẹni tó ń fi òdodo sọ̀rọ̀, Ẹni tó lágbára gan-an láti gbani là.”
2 Kí ló dé tí aṣọ rẹ pọ́n, Kí ló sì dé tí ẹ̀wù rẹ dà bíi ti ẹni tó ń tẹ àjàrà ní ibi tí wọ́n ti ń fún wáìnì?
3 “Èmi nìkan ni mo tẹ wáìnì nínú ọpọ́n. Ìkankan nínú àwọn èèyàn náà ò sí lọ́dọ̀ mi. Mò ń fi ìbínú tẹ̀ wọ́n ṣáá, Mo sì ń fi ìrunú tẹ̀ wọ́n mọ́lẹ̀. Ẹ̀jẹ̀ wọn ta sára ẹ̀wù mi, Ó sì ti yí gbogbo aṣọ mi.
4 Torí pé ọjọ́ ẹ̀san wà lọ́kàn mi, Ọdún àwọn tí mo tún rà sì ti dé.
5 Mo wò, àmọ́ kò sẹ́ni tó ṣèrànwọ́; Ẹnu yà mí pé kò sẹ́ni tó tì mí lẹ́yìn. Apá mi wá mú ìgbàlà wá fún mi, Ìbínú mi sì tì mí lẹ́yìn.
6 Mo fi ìbínú tẹ àwọn èèyàn mọ́lẹ̀, Mo mú kí wọ́n mu ìrunú mi yó, Mo sì da ẹ̀jẹ̀ wọn sórí ilẹ̀.”
7 Màá sọ̀rọ̀ nípa àwọn ohun tí Jèhófà ṣe torí ìfẹ́ rẹ̀ tí kì í yẹ̀, Àwọn iṣẹ́ Jèhófà tó yẹ ká yìn, Torí gbogbo ohun tí Jèhófà ti ṣe fún wa, Ọ̀pọ̀lọpọ̀ ohun rere tó ti ṣe fún ilé Ísírẹ́lì, Nínú àánú rẹ̀ àti ìfẹ́ rẹ̀ tí kì í yẹ̀ tó lágbára.
8 Torí ó sọ pé: “Ó dájú pé èèyàn mi ni wọ́n, àwọn ọmọ tí kò ní di aláìṣòótọ́.” Ó wá di Olùgbàlà wọn.
9 Nínú gbogbo ìdààmú wọn, ìdààmú bá òun náà. Ìránṣẹ́ òun fúnra rẹ̀ sì gbà wọ́n là. Ó tún wọn rà nínú ìfẹ́ rẹ̀ àti ìyọ́nú rẹ̀, Ó gbé wọn sókè, ó sì rù wọ́n ní gbogbo ìgbà àtijọ́.
10 Àmọ́ wọ́n ṣọ̀tẹ̀ sí i, wọ́n sì kó ẹ̀dùn ọkàn bá ẹ̀mí mímọ́ rẹ̀. Ó wá di ọ̀tá wọn, Ó sì bá wọn jà.
11 Wọ́n rántí àwọn ìgbà àtijọ́, Àwọn ọjọ́ Mósè ìránṣẹ́ rẹ̀: “Ẹni tó mú wọn jáde látinú òkun dà, àwọn àti àwọn olùṣọ́ àgùntàn agbo ẹran rẹ̀? Ẹni tó fi ẹ̀mí mímọ́ Rẹ̀ sínú rẹ̀ dà,
12 Ẹni tó mú kí apá Rẹ̀ ológo bá ọwọ́ ọ̀tún Mósè lọ, Ẹni tó pín omi níyà níwájú wọn, Kó lè ṣe orúkọ tó máa wà títí láé fún ara rẹ̀,
13 Ẹni tó mú kí wọ́n rìn gba inú omi tó ń ru gùdù, Tó fi jẹ́ pé wọ́n rìn láìkọsẹ̀, Bí ẹṣin ní ìgbèríko?
14 Bí ìgbà tí ẹran ọ̀sìn bá ń sọ̀ kalẹ̀ lọ sí pẹ̀tẹ́lẹ̀, Ẹ̀mí Jèhófà mú kí wọ́n sinmi.” Bí o ṣe darí àwọn èèyàn rẹ nìyí, Kí o lè ṣe orúkọ tó gbayì fún ara rẹ.
15 Wo ilẹ̀ láti ọ̀run, kí o sì rí i Láti ibùgbé rẹ mímọ́ àti ológo tó ga. Ìtara rẹ àti agbára rẹ dà, Ìyọ́nú rẹ tó ń ru sókè àti àánú rẹ dà? A ti fà wọ́n sẹ́yìn kúrò lọ́dọ̀ mi.
16 Torí ìwọ ni Bàbá wa; Bí Ábúráhámù ò tiẹ̀ mọ̀ wá, Tí Ísírẹ́lì ò sì dá wa mọ̀, Ìwọ Jèhófà, ni Bàbá wa. Olùtúnrà wa látìgbà àtijọ́ ni orúkọ rẹ.
17 Jèhófà, kí ló dé tí o gbà ká rìn gbéregbère kúrò ní àwọn ọ̀nà rẹ? Kí ló dé tí o gbà kí ọkàn wa le, tí a ò fi bẹ̀rù rẹ? Pa dà, torí àwọn ìránṣẹ́ rẹ, Àwọn ẹ̀yà ogún rẹ.
18 Ó jẹ́ ti àwọn èèyàn mímọ́ rẹ fúngbà díẹ̀. Àwọn ọ̀tá wa ti tẹ ibi mímọ́ rẹ mọ́lẹ̀.
19 Ó pẹ́ gan-an tí a ti dà bí àwọn tí o kò ṣàkóso wọn rí, Bí àwọn tí a ò fi orúkọ rẹ pè rí.
64 Ká ní o ti fa ọ̀run ya, tí o sì sọ̀ kalẹ̀, Kí àwọn òkè lè mì tìtì nítorí rẹ,
2 Bí ìgbà tí iná ran igi wíwẹ́, Tí iná sì mú kí omi hó, Àwọn ọ̀tá rẹ máa wá mọ orúkọ rẹ, Àwọn orílẹ̀-èdè sì máa gbọ̀n rìrì níwájú rẹ!
3 Nígbà tí o ṣe àwọn ohun tó ń bani lẹ́rù, tí a ò jẹ́ retí, O sọ̀ kalẹ̀, àwọn òkè sì mì tìtì níwájú rẹ.
4 Láti ìgbà àtijọ́, kò sẹ́ni tó gbọ́ tàbí tó fetí sílẹ̀, Kò sí ojú tó rí Ọlọ́run kankan àfi ìwọ, Tó ń gbé ìgbésẹ̀ nítorí àwọn tó ń retí rẹ̀.
5 O ti bá àwọn tó ń fayọ̀ ṣe ohun tó tọ́ pàdé, Àwọn tó ń rántí rẹ, tí wọ́n sì ń tẹ̀ lé àwọn ọ̀nà rẹ. Wò ó! Inú bí ọ, nígbà tí à ń ṣẹ̀ ṣáá, Ó pẹ́ gan-an tí a fi ṣe bẹ́ẹ̀. Ṣé ó wá yẹ ká rígbàlà báyìí?
6 Gbogbo wa ti dà bí aláìmọ́, Gbogbo iṣẹ́ òdodo wa sì dà bí aṣọ tí wọ́n fi ṣe nǹkan oṣù. Gbogbo wa máa rọ bí ewé, Àwọn ẹ̀ṣẹ̀ wa sì máa gbé wa lọ bí atẹ́gùn.
7 Kò sẹ́ni tó ń pe orúkọ rẹ, Kò sẹ́ni tó ń ru ara rẹ̀ sókè láti gbá ọ mú, Torí o ti fi ojú rẹ pa mọ́ fún wa, O sì mú ká ṣègbé torí ẹ̀ṣẹ̀ wa.
8 Àmọ́ ní báyìí, Jèhófà, ìwọ ni Bàbá wa. Àwa ni amọ̀, ìwọ sì ni Ẹni tó mọ wá; Iṣẹ́ ọwọ́ rẹ ni gbogbo wa.
9 Jèhófà, má ṣe bínú jù, Má sì rántí àwọn àṣìṣe wa títí láé. Jọ̀ọ́, wò wá, torí èèyàn rẹ ni gbogbo wa.
10 Àwọn ìlú mímọ́ rẹ ti di aginjù. Síónì ti di aginjù, Jerúsálẹ́mù ti di ahoro.
11 Ilé wa mímọ́ àti ológo, Tí àwọn baba ńlá wa ti yìn ọ́, Ni wọ́n ti dáná sun, Gbogbo àwọn ohun tó ṣeyebíye sí wa sì ti pa run.
12 Pẹ̀lú èyí, ṣé o ṣì máa dúró, Jèhófà? Ṣé o ṣì máa dákẹ́ jẹ́ẹ́, tí wàá sì jẹ́ kí ìyà jẹ wá gidigidi?
66 Ohun tí Jèhófà sọ nìyí: “Ọ̀run ni ìtẹ́ mi, ayé sì ni àpótí ìtìsẹ̀ mi. Ilé wo wá ni ẹ lè kọ́ fún mi, Ibo sì ni ibi ìsinmi mi?”
2 “Ọwọ́ mi ni ó ṣe gbogbo nǹkan yìí, Bí gbogbo wọn sì ṣe wà nìyí,” ni Jèhófà wí. “Màá wá wo ẹni yìí, Ẹni tó rẹlẹ̀, tí ìbànújẹ́ sì bá ọkàn rẹ̀, tó ń gbọ̀n rìrì nítorí ọ̀rọ̀ mi.
3 Ẹni tó ń pa akọ màlúù dà bí ẹni tó ń ṣá èèyàn balẹ̀. Ẹni tó ń fi àgùntàn rúbọ dà bí ẹni tó ń ṣẹ́ ọrùn ajá. Ẹni tó ń mú ẹ̀bùn wá dà bí ẹni tó ń fi ẹ̀jẹ̀ ẹlẹ́dẹ̀ rúbọ! Ẹni tó ń mú oje igi tùràrí wá láti fi ṣe ọrẹ ìrántí dà bí ẹni tó ń fi ọfọ̀ súre. Wọ́n ti yan ọ̀nà tiwọn, Ohun ìríra ló sì ń múnú wọn dùn.
4 Torí náà, màá yan ọ̀nà tí màá fi jẹ wọ́n níyà, Àwọn ohun tí wọ́n sì ń bẹ̀rù gan-an ni màá mú kó ṣẹlẹ̀ sí wọn. Torí nígbà tí mo pè, kò sẹ́ni tó dáhùn; Nígbà tí mo sọ̀rọ̀, kò sẹ́ni tó fetí sílẹ̀. Wọ́n ń ṣe ohun tó burú lójú mi ṣáá, Ohun tí inú mi ò dùn sí ni wọ́n sì yàn pé àwọn fẹ́ ṣe.”
5 Ẹ gbọ́ ọ̀rọ̀ Jèhófà, ẹ̀yin tí ẹ̀ ń gbọ̀n rìrì torí ọ̀rọ̀ rẹ̀: “Àwọn arákùnrin yín tó kórìíra yín, tí wọ́n sì ta yín nù nítorí orúkọ mi sọ pé, ‘Ká yin Jèhófà lógo!’ Àmọ́ Ó máa fara hàn, ó sì máa mú ayọ̀ wá fún yín, Àwọn sì ni ojú máa tì.”
6 À ń gbọ́ ariwo látinú ìlú, ìró kan látinú tẹ́ńpìlì! Ìró Jèhófà ni, ó ń san ohun tó yẹ àwọn ọ̀tá rẹ̀ fún wọn.
7 Kó tó bẹ̀rẹ̀ sí í rọbí, ó bímọ. Kí ìrora ìbímọ tó mú un, ó bí ọmọ ọkùnrin.
8 Ta ló ti gbọ́ irú rẹ̀ rí? Ta ló ti rí irú rẹ̀ rí? Ṣé a lè bí ilẹ̀ kan ní ọjọ́ kan ni? Àbí a lè bí gbogbo orílẹ̀-èdè kan lẹ́ẹ̀kan ṣoṣo? Síbẹ̀, gbàrà tí Síónì bẹ̀rẹ̀ sí í rọbí, ó bí àwọn ọmọkùnrin rẹ̀.
9 “Ṣé màá mú kó rọbí, tí kò sì ní bímọ ni?” ni Jèhófà wí. “Àbí máa mú kó bímọ, kí n wá ti ilé ọlẹ̀ rẹ̀ pa?” ni Ọlọ́run rẹ wí.
10 Ẹ bá Jerúsálẹ́mù yọ̀, kí ẹ sì jẹ́ kí inú yín dùn sí i, gbogbo ẹ̀yin tí ẹ nífẹ̀ẹ́ rẹ̀. Ẹ bá a yọ̀ gidigidi, gbogbo ẹ̀yin tí ẹ̀ ń ṣọ̀fọ̀ rẹ̀,
11 Ẹ máa mu ọmú rẹ̀ tó ń tuni nínú, ó sì máa tẹ́ yín lọ́rùn gidigidi, Ẹ máa mu ún dáadáa, inú yín sì máa dùn sí ògo rẹ̀ tó pọ̀ rẹpẹtẹ.
12 Nítorí ohun tí Jèhófà sọ nìyí: “Mò ń nawọ́ àlàáfíà sí i bíi ti odò Àti ògo àwọn orílẹ̀-èdè bí àkúnya omi. Ẹ máa mu ọmú, a máa gbé yín sí ẹ̀gbẹ́, Wọ́n á sì máa bá yín ṣeré lórí orúnkún.
13 Bí ìyá ṣe ń tu ọmọ rẹ̀ nínú, Bẹ́ẹ̀ ni màá máa tù yín nínú; Ẹ sì máa rí ìtùnú torí Jerúsálẹ́mù.
14 Ẹ máa rí èyí, inú yín sì máa dùn, Egungun yín máa yọ dáadáa bíi koríko tútù. Àwọn ìránṣẹ́ Jèhófà máa wá mọ ọwọ́ rẹ̀, Àmọ́ ó máa dá àwọn ọ̀tá rẹ̀ lẹ́bi.”
15 “Torí pé Jèhófà máa wá bí iná, Àwọn kẹ̀kẹ́ ẹṣin rẹ̀ sì dà bí ìjì líle, Láti fi ìbínú líle san ẹ̀san, Kó sì fi ọwọ́ iná báni wí.
16 Torí pé iná ni Jèhófà máa fi ṣèdájọ́, Àní, ó máa fi idà rẹ̀ bá gbogbo ẹran ara jà; Àwọn tí Jèhófà pa sì máa pọ̀ rẹpẹtẹ.
17 Àwọn tó ń sọ ara wọn di mímọ́, tí wọ́n sì ń wẹ ara wọn láti wọnú àwọn ọgbà, tí wọ́n ń tẹ̀ lé ẹni tó wà ní àárín, àwọn tó ń jẹ ẹran ẹlẹ́dẹ̀, àwọn ohun ìríra àti eku, gbogbo wọn jọ máa wá sí òpin wọn,” ni Jèhófà wí.
18 “Torí mo mọ iṣẹ́ wọn àti ìrònú wọn, mò ń bọ̀ wá kó èèyàn gbogbo orílẹ̀-èdè àti èdè jọ, wọ́n sì máa wá rí ògo mi.”
19 “Màá fi àmì kan sáàárín wọn, màá sì rán lára àwọn tó yè bọ́ lọ sí àwọn orílẹ̀-èdè, sí Táṣíṣì, Púlì àti Lúdì, àwọn tó ń ta ọfà, sí Túbálì àti Jáfánì, títí kan àwọn erékùṣù tó wà lọ́nà jíjìn, tí wọn ò tíì gbọ́ ìròyìn nípa mi, tí wọn ò sì tíì rí ògo mi; wọ́n sì máa kéde ògo mi láàárín àwọn orílẹ̀-èdè.
20 Wọ́n máa kó gbogbo àwọn arákùnrin yín jáde látinú gbogbo àwọn orílẹ̀-èdè, wọ́n á fi wọ́n ṣe ẹ̀bùn fún Jèhófà, lórí ẹṣin, nínú kẹ̀kẹ́ ẹṣin, nínú kẹ̀kẹ́ tí wọ́n bo orí rẹ̀, lórí àwọn ìbaaka àti lórí àwọn ràkúnmí tó ń yára kánkán, wọ́n á kó wọn wá sórí òkè mímọ́ mi, ìyẹn Jerúsálẹ́mù,” ni Jèhófà wí, “bí ìgbà tí àwọn ọmọ Ísírẹ́lì fi ohun èlò tó mọ́ gbé ẹ̀bùn wọn wá sínú ilé Jèhófà.”
21 “Mo tún máa mú lára wọn láti ṣe àlùfáà, màá sì fi àwọn kan ṣe ọmọ Léfì,” ni Jèhófà wí.
22 “Bí ọ̀run tuntun àti ayé tuntun tí mò ń dá ṣe máa dúró níwájú mi,” ni Jèhófà wí, “bẹ́ẹ̀ ni àwọn ọmọ yín àti orúkọ yín ṣe máa dúró.”
23 “Láti òṣùpá tuntun dé òṣùpá tuntun àti láti sábáàtì dé sábáàtì, Gbogbo ẹran ara máa wọlé wá tẹrí ba níwájú mi,” ni Jèhófà wí.
24 “Wọ́n á jáde lọ, wọ́n á sì wo òkú àwọn tó ṣọ̀tẹ̀ sí mi; Torí ìdin ara wọn ò ní kú, Iná wọn ò ní kú, Wọ́n á sì di ohun tó ń kóni nírìíra sí gbogbo èèyàn.”
1 Ìwọ̀nyí ni ọ̀rọ̀ Jeremáyà, ọmọ Hilikáyà, ọ̀kan lára àwọn àlùfáà tó wà ní Ánátótì, ní ilẹ̀ Bẹ́ńjámínì.
2 Jèhófà bá a sọ̀rọ̀ nígbà ayé Jòsáyà ọmọ Ámọ́nì, ọba Júdà, ní ọdún kẹtàlá tó ti ń jọba.
3 Ó tún bá a sọ̀rọ̀ nígbà ayé Jèhóákímù ọmọ Jòsáyà, ọba Júdà, títí di òpin ọdún kọkànlá ìjọba Sedekáyà, ọmọ Jòsáyà, ọba Júdà, títí Jerúsálẹ́mù fi lọ sí ìgbèkùn ní oṣù karùn-ún.
4 Jèhófà bá mi sọ̀rọ̀, ó ní:
5 “Kí n tó dá ọ nínú ìyá rẹ ni mo ti mọ̀ ọ́, Kí wọ́n sì tó bí ọ ni mo ti sọ ọ́ di mímọ́. Mo fi ọ́ ṣe wòlíì àwọn orílẹ̀-èdè.”
6 Ṣùgbọ́n mo sọ pé: “Áà, Jèhófà Olúwa Ọba Aláṣẹ! Mi ò mọ ọ̀rọ̀ sọ, ọmọdé lásán ni mí.”
7 Ni Jèhófà bá sọ fún mi pé: “Má sọ pé ‘ọmọdé lásán’ ni ọ́. Torí o gbọ́dọ̀ lọ sọ́dọ̀ gbogbo àwọn tí mo bá rán ọ sí, Kí o sì sọ gbogbo ohun tí mo bá pa láṣẹ fún ọ.
8 Má ṣe jẹ́ kí ìrísí wọn dẹ́rù bà ọ́, Nítorí ‘mo wà pẹ̀lú rẹ láti gbà ọ́,’ ni Jèhófà wí.”
9 Jèhófà wá na ọwọ́ rẹ̀, ó sì fi kan ẹnu mi. Jèhófà sì sọ fún mi pé: “Mo ti fi ọ̀rọ̀ mi sí ẹnu rẹ.
10 Wò ó, mo ti fàṣẹ yàn ọ́ lónìí lórí àwọn orílẹ̀-èdè àti lórí àwọn ìjọba, láti fà tu àti láti bì wó, láti pa run àti láti ya lulẹ̀, láti kọ́ àti láti gbìn.”
11 Jèhófà tún bá mi sọ̀rọ̀, ó ní: “Jeremáyà, kí lo rí?” Mo sọ pé: “Ẹ̀ka igi álímọ́ńdì.”
12 Jèhófà sọ fún mi pé: “Òótọ́ ni, òun ni, nítorí mo máa ń wà lójúfò láti mú ọ̀rọ̀ mi ṣẹ.”
13 Jèhófà tún bá mi sọ̀rọ̀ lẹ́ẹ̀kejì pé: “Kí lo rí?” Torí náà, mo sọ pé: “Mo rí ìkòkò tí ohun tó wà nínú rẹ̀ ń hó, tí wọ́n da ẹnu rẹ̀ sẹ́gbẹ̀ẹ́ kí ó lè kọ ìdí sí àríwá.”
14 Ni Jèhófà bá sọ fún mi pé: “Ìyọnu máa tú jáde láti àríwá Sára gbogbo àwọn tó ń gbé ilẹ̀ náà.
15 Nítorí ‘mò ń pe gbogbo ìdílé àwọn ìjọba àríwá,’ ni Jèhófà wí, ‘Wọ́n á wá, kálukú wọn á sì ṣe ìtẹ́ rẹ̀ Sí àwọn ẹnubodè Jerúsálẹ́mù, Wọ́n á gbé e ti gbogbo ògiri tó yí i ká Wọ́n á sì gbé e ti gbogbo ìlú tó wà ní Júdà.
16 Màá kéde ìdájọ́ mi lé wọn lórí nítorí gbogbo ìwà ibi wọn, Torí pé wọ́n ti fi mí sílẹ̀, Wọ́n ń fi ẹbọ rú èéfín sí àwọn ọlọ́run mìíràn Wọ́n sì ń forí balẹ̀ fún iṣẹ́ ọwọ́ ara wọn.’
17 Àmọ́, gbára dì, Kí o sì dìde láti bá wọn sọ gbogbo ohun tí mo bá pa láṣẹ fún ọ. Má ṣe jẹ́ kí ẹ̀rù wọn bà ọ́, Kí n má bàa jẹ́ kí ẹ̀rù bà ọ́ níwájú wọn.
18 Lónìí, mo ti sọ ọ́ di ìlú olódi, Òpó irin àti ògiri bàbà láti kojú gbogbo ilẹ̀ náà, Láti kojú àwọn ọba Júdà àti àwọn ìjòyè rẹ̀, Láti kojú àwọn àlùfáà rẹ̀ àti àwọn èèyàn ilẹ̀ náà.
19 Ó sì dájú pé wọ́n á bá ọ jà, Ṣùgbọ́n wọn kò ní borí rẹ, Nítorí ‘mo wà pẹ̀lú rẹ  láti gbà ọ́’ ni Jèhófà wí.”
2 Jèhófà bá mi sọ̀rọ̀, ó ní:
2 “Lọ, kí o sì kéde sétí Jerúsálẹ́mù pé, ‘Ohun tí Jèhófà sọ nìyí: “Mo ṣì rántí dáadáa, ìfọkànsìn tí o ní nígbà èwe rẹ, Ìfẹ́ tí o ní sí mi nígbà tí mò ń fẹ́ ọ sọ́nà, Bí o ṣe ń tẹ̀ lé mi ní aginjù, Ní ilẹ̀ tí a kò gbin nǹkan kan sí.
3 Ísírẹ́lì jẹ́ mímọ́ lójú Jèhófà, ó jẹ́ èso tó kọ́kọ́ jáde nígbà ìkórè rẹ̀.”’ ‘Ẹnikẹ́ni tó bá pa á run yóò jẹ̀bi. Àjálù yóò dé bá wọn,’ ni Jèhófà wí.”
4 Gbọ́ ọ̀rọ̀ Jèhófà, ìwọ ilé Jékọ́bù Àti gbogbo ẹ̀yin ìdílé tó wà ní ilé Ísírẹ́lì.
5 Ohun tí Jèhófà sọ nìyí: “Ẹ̀sùn wo ni àwọn baba ńlá yín fi kàn mí, Tí wọ́n fi lọ jìnnà kúrò lọ́dọ̀ mi, Tí wọ́n ń sin àwọn òrìṣà asán, tí àwọn fúnra wọn sì di asán?
6 Wọn kò béèrè pé, ‘Ibo ni Jèhófà wà, Ẹni tó mú wa jáde kúrò ní ilẹ̀ Íjíbítì, Tó mú wa gba aginjù kọjá, Tó mú wa gba aṣálẹ̀ àti kòtò kọjá, Tó mú wa gba ilẹ̀ aláìlómi  àti ilẹ̀ òkùnkùn biribiri kọjá, Tó mú wa gba ilẹ̀ tí èèyàn kì í gbà kọjá, Ilẹ̀ tí èèyàn kì í gbé?’
7 Lẹ́yìn náà, mo mú yín wá sí ilẹ̀ eléso, Kí ẹ lè máa jẹ èso rẹ̀ àti àwọn ohun rere rẹ̀. Ṣùgbọ́n ẹ wọlé wá, ẹ sì sọ ilẹ̀ mi di ẹlẹ́gbin; Ẹ sọ ogún mi di ohun ìríra.
8 Àwọn àlùfáà kò béèrè pé, ‘Ibo ni Jèhófà wà?’ Àwọn tó ń kọ́ni ní Òfin kò sì mọ̀ mí, Àwọn olùṣọ́ àgùntàn ṣọ̀tẹ̀ sí mi, Àwọn wòlíì sọ tẹ́lẹ̀ nípasẹ̀ Báálì, Wọ́n sì ń tẹ̀ lé àwọn tí kò lè ṣe wọ́n láǹfààní kankan.
9 ‘Nítorí náà, màá bá yín jà lẹ́ẹ̀kan sí i,’ ni Jèhófà wí, ‘Màá sì bá àwọn ọmọ ọmọ yín jà.’
10 ‘Ṣùgbọ́n ẹ kọjá sí etíkun àwọn ará Kítímù kí ẹ sì wò ó. Bẹ́ẹ̀ ni, ẹ ránṣẹ́ lọ sí Kídárì, kí ẹ sì fara balẹ̀ wò ó; Kí ẹ sì wò ó bóyá ohun tó dà bí èyí ti ṣẹlẹ̀ rí.
11 Ǹjẹ́ orílẹ̀-èdè kan ti fi ohun tí kì í ṣe ọlọ́run rọ́pò ọlọ́run rẹ̀ rí? Ṣùgbọ́n àwọn èèyàn mi ti fi ohun tí kò wúlò rọ́pò ògo mi.
12 Ẹ wò ó tìyanutìyanu, ẹ̀yin ọ̀run; Kí ẹ̀rù sì mú yín gbọ̀n rìrì,’ ni Jèhófà wí,
13 ‘Nítorí ohun búburú méjì ni àwọn èèyàn mi ṣe: Wọ́n ti fi èmi tí mo jẹ́ orísun omi ìyè sílẹ̀, Wọ́n sì gbẹ́ àwọn kòtò omi fún ara wọn, Àwọn kòtò omi tó ti ya, tí kò lè gba omi dúró.’
14 ‘Ṣé ìránṣẹ́ ni Ísírẹ́lì àbí ẹrú tí wọ́n bí sínú agbo ilé? Kí wá nìdí tí wọ́n fi kó ẹrù rẹ̀ lọ?
15 Àwọn ọmọ kìnnìún ké ramúramù mọ́ ọn; Wọ́n gbé ohùn wọn sókè. Wọ́n sì sọ ilẹ̀ rẹ̀ di ohun tó ń bani lẹ́rù. Wọ́n ti sọ iná sí àwọn ìlú rẹ̀, tí kò fi sí ẹnì kankan tó ń gbé ibẹ̀.
16 Àwọn ará Nófì àti àwọn Tápánésì ń kó ẹrù rẹ lọ.
17 Ṣé kì í ṣe ọwọ́ rẹ lo fi fa èyí wá sórí ara rẹ Tí o fi Jèhófà Ọlọ́run rẹ sílẹ̀ Nígbà tó ń mú ọ rìn lọ lójú ọ̀nà?
18 Kí ló dé tí o fi fẹ́ gba ọ̀nà Íjíbítì Láti lọ mu omi Ṣíhórì? Kí sì nìdí tí o fi fẹ́ gba ọ̀nà Ásíríà Láti lọ mu omi Odò?
19 Ìwà búburú rẹ ni yóò tọ́ ọ sọ́nà, Ìwà àìṣòótọ́ rẹ ni yóò sì bá ọ wí. Kí o lè mọ̀, kí o sì rí bí ó ti burú, tí ó sì korò tó Pé kí o fi Jèhófà Ọlọ́run rẹ sílẹ̀; Ìwọ kò bẹ̀rù mi,’ ni Olúwa Ọba Aláṣẹ, Jèhófà Ọlọ́run àwọn ọmọ ogun wí.
20 ‘Tipẹ́tipẹ́ ni mo ti ṣẹ́ àjàgà rẹ sí wẹ́wẹ́ Mo sì já ṣẹkẹ́ṣẹkẹ̀ rẹ. Ṣùgbọ́n, o sọ pé: “Mi ò ní sìn ọ́,” Torí pé orí gbogbo òkè àti abẹ́ gbogbo igi tó gbẹ̀rẹ̀gẹ̀jigẹ̀ Ni o nà gbalaja sí, tí ò ń ṣe iṣẹ́ aṣẹ́wó.
21 Mo gbìn ọ́ bí àjàrà pupa tó dára, gbogbo rẹ̀ jẹ́ èso tí kò lábùkù; Báwo lo ṣe wá di ọ̀mùnú àjàrà ilẹ̀ òkèèrè tí kò dára lójú mi?’
22 ‘Bí o bá tiẹ̀ fi sódà wẹ̀, tí o sì lo ọṣẹ púpọ̀, Ẹ̀bi rẹ yóò ṣì jẹ́ àbààwọ́n níwájú mi,’ ni Jèhófà Olúwa Ọba Aláṣẹ wí.
23 Báwo lo ṣe máa sọ pé, ‘Mi ò sọ ara mi di ẹlẹ́gbin. Mi ò sì tẹ̀ lé Báálì’? Wo ọ̀nà rẹ ní àfonífojì. Wo ohun tí o ti ṣe. O dà bí abo ọmọ ràkúnmí tó yára, Tó ń sá lọ sá bọ̀ ní ọ̀nà rẹ̀ láìsí ohun tó ń lé e,
24 Kẹ́tẹ́kẹ́tẹ́ igbó tí aginjù ti mọ́ lára, Tó ń ṣí imú kiri nítorí ìfẹ́ ọkàn rẹ̀. Ta ló lè dá a dúró nígbà tí ara rẹ̀ bá wà lọ́nà láti gùn? Kò sí ìkankan lára àwọn tó ń wá a tó máa ní láti dààmú ara rẹ̀. Torí wọ́n á rí i ní àkókò rẹ̀.
25 Má ṣe rìn láìwọ bàtà Má sì jẹ́ kí òùngbẹ gbẹ ọ́. Ṣùgbọ́n, o sọ pé, ‘Kò sí ìrètí! Torí ìfẹ́ àwọn àjèjì ti kó sí mi lórí, Màá sì bá wọn lọ.’
26 Bí ojú ṣe máa ń ti olè nígbà tí wọ́n bá mú un, Bẹ́ẹ̀ ni ojú ṣe ti ilé Ísírẹ́lì, Àwọn àti àwọn ọba wọn pẹ̀lú àwọn ìjòyè wọn Àti àwọn àlùfáà wọn àti àwọn wòlíì wọn.
27 Wọ́n sọ fún igi pé, ‘Ìwọ ni bàbá mi’ Àti fún òkúta pé, ‘Ìwọ ni o bí mi.’ Wọ́n kẹ̀yìn sí mi dípò kí wọ́n kọjú sọ́dọ̀ mi. Ní àkókò àjálù wọn, wọ́n á sọ pé, ‘Dìde, kí o sì gbà wá!’
28 Ní báyìí, àwọn ọlọ́run tí o ṣe fún ara rẹ dà? Kí wọ́n dìde bí wọ́n bá lè gbà ọ́ ní àkókò àjálù rẹ, Torí pé bí ìlú rẹ ṣe pọ̀ ni àwọn ọlọ́run rẹ ṣe pọ̀, ìwọ Júdà.
29 ‘Kí nìdí tí ẹ fi ń bá mi jà? Kí nìdí tí gbogbo yín fi ń ṣọ̀tẹ̀ sí mi?’ ni Jèhófà wí.
30 Lásán ni mo lu àwọn ọmọ yín. Wọn kò ní gba ìbáwí; Idà yín ti pa àwọn wòlíì yín, Bíi kìnnìún tó ń wá ẹran kiri.
31 Áà ìran yìí, ẹ kíyè sí ọ̀rọ̀ Jèhófà. Ṣé mo ti dà bí aginjù lójú Ísírẹ́lì ni Tàbí ilẹ̀ òkùnkùn biribiri? Kí ló dé tí àwọn èèyàn mi yìí fi sọ pé, ‘À ń rìn kiri fàlàlà. A kò ní wá sọ́dọ̀ rẹ mọ́’?
32 Ǹjẹ́ wúńdíá lè gbàgbé ohun ọ̀ṣọ́ rẹ̀, Àbí ìyàwó lè gbàgbé ọ̀já ìgbàyà rẹ̀? Síbẹ̀, àwọn èèyàn mi ti gbàgbé mi tipẹ́tipẹ́.
33 Ìwọ obìnrin yìí, kí nìdí tó fi jẹ́ pé oríṣiríṣi ọgbọ́n lò ń dá láti máa wá ìfẹ́ kiri? O ti fi ohun búburú kọ́ ara rẹ.
34 Kódà, ẹ̀jẹ̀ àwọn aláìní tí kò mọwọ́ mẹsẹ̀ ti ta sí ọ láṣọ, Kì í ṣe torí pé wọ́n ń fọ́lé ni o fi pa wọ́n; Síbẹ̀, mo ṣì rí ẹ̀jẹ̀ wọn lára gbogbo aṣọ rẹ.
35 Ṣùgbọ́n, o sọ pé, ‘Aláìmọwọ́-mẹsẹ̀ ni mí. Ó dájú pé ìbínú rẹ̀ ti kúrò lórí mi.’ Ní báyìí màá dá ọ lẹ́jọ́ Torí o sọ pé, ‘Mi ò dẹ́ṣẹ̀.’
36 Kí nìdí tí o fi fojú kékeré wo ọ̀nà rẹ tí kò gún? Ojú yóò tì ọ́ nítorí Íjíbítì, Bí ojú ṣe tì ọ́ nítorí Ásíríà.
37 Nítorí èyí, ìwọ yóò káwọ́ lérí jáde, Torí pé Jèhófà ti kọ àwọn tí o gbọ́kàn lé; Wọn ò ní ṣe ọ́ ní àǹfààní kankan.”
3 Àwọn èèyàn béèrè pé: “Bí ọkùnrin kan bá lé ìyàwó rẹ̀ lọ, tí obìnrin náà kúrò lọ́dọ̀ rẹ̀, tó sì lọ fẹ́ ọkùnrin míì, ṣé ó yẹ kí ọkùnrin náà tún lọ bá obìnrin yẹn?” Ǹjẹ́ wọn ò ti sọ ilẹ̀ náà di ẹlẹ́gbin pátápátá? “O ti bá ọ̀pọ̀ àwọn tí ò ń bá kẹ́gbẹ́ ṣe ìṣekúṣe, Ṣé ó wá yẹ kí o pa dà sọ́dọ̀ mi?” ni Jèhófà wí.
2 “Gbé ojú rẹ sókè kí o sì wo orí àwọn òkè. Ibo ni wọn ò ti bá ọ lò pọ̀? Ẹ̀gbẹ́ ọ̀nà lo jókòó sí dè wọ́n, Bí àwọn alárìnkiri nínú aginjù. O sì ń fi iṣẹ́ aṣẹ́wó rẹ àti ìwà búburú rẹ Sọ ilẹ̀ náà di ẹlẹ́gbin.
3 Torí náà ni òjò kò fi rọ̀, Tí kò sì sí òjò ní ìgbà ìrúwé. O rí bí ọ̀dájú ìyàwó tó ń ṣe aṣẹ́wó; O ò ní ìtìjú.
4 Àmọ́ ní báyìí ò ń ké pè mí, o ní, ‘Bàbá mi, ìwọ ni ọ̀rẹ́ tí mo ní láti ìgbà èwe mi!
5 Ṣé títí ayé ni wàá fi máa bínú ni, Tàbí ṣé ìgbà gbogbo ni wàá fi dì mí sínú?’ Ohun tí ò ń sọ nìyí, Àmọ́ gbogbo ìwà ibi tí o mọ̀ lò ń hù ṣáá.”
6 Nígbà ayé Ọba Jòsáyà, Jèhófà sọ fún mi pé: “‘Ṣé o ti rí ohun tí Ísírẹ́lì aláìṣòótọ́ ṣe? Ó ti lọ sórí gbogbo òkè ńlá àti sábẹ́ gbogbo igi tó gbẹ̀rẹ̀gẹ̀jigẹ̀, kí ó lè ṣe iṣẹ́ aṣẹ́wó.
7 Kódà lẹ́yìn tó ti ṣe gbogbo nǹkan yìí, mò ń sọ fún un pé kó pa dà sọ́dọ̀ mi, àmọ́ kò pa dà; Júdà sì ń wo arábìnrin rẹ̀ oníbékebèke níran.
8 Nígbà tí mo rí ìyẹn, mo lé Ísírẹ́lì aláìṣòótọ́ lọ, mo sì já ìwé ẹ̀rí ìkọ̀sílẹ̀ fún un nítorí àgbèrè rẹ̀. Síbẹ̀, ẹ̀rù kò ba Júdà arábìnrin rẹ̀ tó ń ṣe békebèke; ṣe ni òun náà tún lọ ṣe iṣẹ́ aṣẹ́wó.
9 Kò ka iṣẹ́ aṣẹ́wó tó ń ṣe sí àìdáa, ó ń sọ ilẹ̀ náà di ẹlẹ́gbin, ó sì ń bá àwọn òkúta àti igi ṣe àgbèrè.
10 Láìka gbogbo èyí sí, Júdà arábìnrin rẹ̀ tó ń ṣe békebèke kò fi gbogbo ọkàn rẹ̀ pa dà sọ́dọ̀ mi, ṣe ló ń díbọ́n,’ ni Jèhófà wí.”
11 Lẹ́yìn náà, Jèhófà sọ fún mi pé: “Ísírẹ́lì aláìṣòótọ́ ti fi hàn pé òun jẹ́ olódodo ju Júdà oníbékebèke lọ.
12 Lọ, kí o sì kéde ọ̀rọ̀ wọ̀nyí fún àríwá pé: “‘“Pa dà, ìwọ Ísírẹ́lì ọ̀dàlẹ̀,” ni Jèhófà wí.’ ‘“Mi ò ní wò ọ́ tìbínútìbínú, nítorí adúróṣinṣin ni mí,” ni Jèhófà wí.’ ‘“Mi ò sì ní máa bínú títí láé.
13 Kìkì pé kí o mọ ẹ̀bi rẹ lẹ́bi, nítorí o ti ṣọ̀tẹ̀ sí Jèhófà Ọlọ́run rẹ. Ò ń bá àwọn àjèjì lò pọ̀ lábẹ́ gbogbo igi tó gbẹ̀rẹ̀gẹ̀jigẹ̀, àmọ́ o kò fetí sí ohùn mi,” ni Jèhófà wí.’”
14 “Ẹ pa dà, ẹ̀yin ọ̀dàlẹ̀ ọmọ,” ni Jèhófà wí. “Nítorí mo ti di ọ̀gá yín; màá mú yín, ọ̀kan nínú ìlú kan àti méjì nínú ìdílé kan, màá sì mú yín wá sí Síónì.
15 Màá fún yín ní àwọn olùṣọ́ àgùntàn tí ọkàn mi fẹ́, wọn á sì fi ìmọ̀ àti ìjìnlẹ̀ òye bọ́ yín.
16 Ẹ ó di púpọ̀, ẹ ó sì so èso ní ilẹ̀ náà ní àwọn àkókò yẹn,” ni Jèhófà wí. “Wọn ò tún ní sọ pé, ‘Àpótí májẹ̀mú Jèhófà!’ Kò ní wá sí wọn lọ́kàn mọ́, bẹ́ẹ̀ ni wọn kò ní rántí rẹ̀ mọ́ tàbí kí wọ́n ṣàárò rẹ̀, wọn kò sì ní ṣe òmíràn mọ́.
17 Ní àkókò yẹn, wọ́n á pe Jerúsálẹ́mù ní ìtẹ́ Jèhófà; gbogbo orílẹ̀-èdè á kóra jọ ní orúkọ Jèhófà sí Jerúsálẹ́mù, wọn kò ní ya alágídí, wọn kò sì ní ṣe ohun tí ọkàn búburú wọn sọ fún wọn mọ́.”
18 “Ní àkókò yẹn, ilé Júdà àti ilé Ísírẹ́lì yóò rìn pa pọ̀, wọ́n á sì jọ wá láti ilẹ̀ àríwá sí ilẹ̀ tí mo fún àwọn baba ńlá yín láti jogún.
19 Mo sọ lọ́kàn mi pé, ‘Wo bí mo ṣe fi ọ́ sáàárín àwọn ọmọ tí mo sì fún ọ ní ilẹ̀ tó dára, ogún tó rẹwà láàárín àwọn orílẹ̀-èdè!’ Mo tún sọ lọ́kàn mi pé, ẹ ó pè mí ní, ‘Bàbá mi!’ ẹ kò sì ní pa dà lẹ́yìn mi.
20 ‘Lóòótọ́, gẹ́gẹ́ bí aya tó hùwà àìṣòótọ́, tó sì kúrò lọ́dọ̀ ọkọ rẹ̀, bẹ́ẹ̀ náà ni ẹ̀yin ilé Ísírẹ́lì ṣe hùwà àìṣòótọ́ sí mi,’ ni Jèhófà wí.”
21 A gbọ́ ìró kan lórí àwọn òkè kéékèèké, Ẹkún àti àrọwà àwọn èèyàn Ísírẹ́lì, Nítorí wọ́n lọ́ ọ̀nà wọn po; Wọ́n ti gbàgbé Jèhófà Ọlọ́run wọn.
22 “Ẹ pa dà, ẹ̀yin ọ̀dàlẹ̀ ọmọ. Màá wo ọkàn ọ̀dàlẹ̀ yín sàn.” “Àwa nìyí! A ti wá sọ́dọ̀ rẹ, Torí ìwọ, Jèhófà, ni Ọlọ́run wa.
23 Lóòótọ́, àwọn òkè kéékèèké àti rúkèrúdò tó wà lórí àwọn òkè ńlá jẹ́ ẹ̀tàn. Àmọ́, ọ̀dọ̀ Jèhófà Ọlọ́run wa ni ìgbàlà Ísírẹ́lì wà.
24 Látìgbà èwe wa ni ohun ìtìjú ti gba gbogbo èrè iṣẹ́ àṣekára àwọn baba ńlá wa, Ó gba agbo ẹran àti ọ̀wọ́ ẹran wọn, Àwọn ọmọkùnrin wọn àti àwọn ọmọbìnrin wọn.
25 Ẹ jẹ́ ká dùbúlẹ̀ nínú ìtìjú wa, Kí ìtìjú wa sì bò wá mọ́lẹ̀, Nítorí a ti dẹ́ṣẹ̀ sí Jèhófà Ọlọ́run wa, Àwa àti àwọn bàbá wa látìgbà èwe wa títí di òní yìí, A kò sì ṣègbọràn sí ohùn Jèhófà Ọlọ́run wa.”
4 “Bí o bá máa pa dà, ìwọ Ísírẹ́lì,” ni Jèhófà wí, “Bí o bá máa pa dà sọ́dọ̀ mi Kí o mú òrìṣà ẹ̀gbin rẹ kúrò níwájú mi, Nígbà náà, ìwọ kò ní jẹ́ ìsáǹsá.
2 Bí o bá ń ṣe òtítọ́ àti òdodo pẹ̀lú ẹ̀tọ́, bí o ti ń búra pé, ‘Bí Jèhófà ti wà láàyè!’ Nígbà náà, àwọn orílẹ̀-èdè á gba ìbùkún látọ̀dọ̀ rẹ̀, Wọ́n á sì máa ṣògo nínú rẹ̀.”
3 Ohun tí Jèhófà sọ fún àwọn ọkùnrin Júdà àti fún Jerúsálẹ́mù nìyí: “Ẹ tú ilẹ̀ tó dáa fún ọ̀gbìn, Ẹ má sì máa fúnrúgbìn sáàárín ẹ̀gún.
4 Ẹ kọ ara yín nílà fún Jèhófà, Ẹ sì kọlà fún ọkàn yín, Ẹ̀yin èèyàn Júdà àti ẹ̀yin tí ẹ̀ ń gbé Jerúsálẹ́mù, Kí ìbínú mi má bàa ru jáde bí iná Kí ó sì máa jó, tí kò fi ní sí ẹni tó lè pa á, Nítorí ìwà ibi yín.”
5 Ẹ kéde rẹ̀ ní Júdà, ẹ sì polongo rẹ̀ ní Jerúsálẹ́mù. Ẹ kígbe, kí ẹ sì fun ìwo jákèjádò ilẹ̀ náà. Ẹ gbóhùn sókè, kí ẹ sì sọ pé: “Ẹ kóra jọ, Ẹ sì jẹ́ kí a sá wọ àwọn ìlú olódi.
6 Ẹ gbé àmì kan dúró tó ń tọ́ka sí Síónì. Ẹ wá ibi ààbò, ẹ má sì dúró tẹtẹrẹ,” Nítorí mò ń mú àjálù bọ̀ láti àríwá, yóò sì jẹ́ ìparun tó bùáyà.
7 Ó yọ jáde láti inú igbó bíi kìnnìún; Ẹni tó ń pa àwọn orílẹ̀-èdè run ti jáde. Ó ti jáde kúrò ní àyè rẹ̀ kí ó lè sọ ilẹ̀ rẹ di ohun àríbẹ̀rù. Àwọn ìlú rẹ yóò di àwókù tí kò ní sí ẹni tó ń gbé ibẹ̀ mọ́.
8 Torí náà, ẹ wọ aṣọ ọ̀fọ̀, Ẹ ṣọ̀fọ̀, kí ẹ sì pohùn réré ẹkún, Nítorí ìbínú Jèhófà tó ń jó bí iná kò tíì kúrò lórí wa.
9 “Ní ọjọ́ náà, ọkàn ọba á domi,” ni Jèhófà wí “Àti ọkàn àwọn ìjòyè; Ẹ̀rù á ba àwọn àlùfáà, kàyéfì á sì ṣe àwọn wòlíì.”
10 Ni mo bá sọ pé: “Áà, Jèhófà Olúwa Ọba Aláṣẹ! O ti tan àwọn èèyàn yìí àti Jerúsálẹ́mù jẹ pátápátá, o sọ pé, ‘Ẹ máa ní àlàáfíà,’ nígbà tó jẹ́ pé idà ló wà lọ́rùn wa.”
11 Nígbà yẹn, a ó sọ fún àwọn èèyàn yìí àti Jerúsálẹ́mù pé: “Ẹ̀fúùfù gbígbóná láti orí àwọn òkè tó wà ní aṣálẹ̀ tí kò sí ohunkóhun tó hù lórí wọn Ló máa gbá ọmọbìnrin àwọn èèyàn mi lọ; Kì í ṣe pé ó máa wá fẹ́ ọkà tàbí pàǹtírí.
12 Èmi ni mo sọ pé kí ẹ̀fúùfù líle fẹ́ wá láti orí àwọn òkè. Ní báyìí, màá kéde ìdájọ́ lé wọn lórí.
13 Wò ó! Ọ̀tá yóò wá bí òjò tó ṣú, Àwọn kẹ̀kẹ́ ẹṣin rẹ̀ á sì wá bí ìjì. Àwọn ẹṣin rẹ̀ yára ju ẹyẹ idì lọ. A gbé, torí pé a ti di ahoro!
14 Wẹ ìwà burúkú kúrò lọ́kàn rẹ, kí o lè rí ìgbàlà, ìwọ Jerúsálẹ́mù. Ìgbà wo lo máa tó mú èrò burúkú kúrò lọ́kàn rẹ?
15 Nítorí ohùn kan ròyìn láti Dánì, Ó sì kéde àjálù láti àwọn òkè Éfúrémù.
16 Ẹ ròyìn rẹ̀, bẹ́ẹ̀ ni, ẹ ròyìn rẹ̀ fún àwọn orílẹ̀-èdè; Ẹ kéde rẹ̀ sórí Jerúsálẹ́mù.” “Àwọn ẹ̀ṣọ́ ń bọ̀ láti ilẹ̀ tó jìnnà, Wọ́n á sì gbé ohùn wọn sókè sí àwọn ìlú Júdà.
17 Wọ́n yí Jerúsálẹ́mù ká bí ìgbà tí àwọn ẹ̀ṣọ́ bá ń ṣọ́ pápá gbalasa, Nítorí pé ó ti ṣọ̀tẹ̀ sí mi,” ni Jèhófà wí.
18 “Ọ̀nà rẹ àti ìṣe rẹ á yí dà lé ọ lórí. Wo bí àjálù rẹ á ti korò tó! Nítorí ó ti dé inú ọkàn rẹ.”
19 Ìrora mi pọ̀, ìrora mi pọ̀! Ọkàn mi gbọgbẹ́. Àyà mi ń lù kìkì. Mi ò lè dákẹ́, Nítorí mo ti gbọ́ ìró ìwo Àti ìró ogun.
20 Àjálù lórí àjálù ni ìròyìn tí à ń gbọ́, Nítorí pé wọ́n ti pa gbogbo ilẹ̀ náà run. Lójijì, wọ́n pa àgọ́ mi run, Ní ìṣẹ́jú kan, wọ́n pa aṣọ àgọ́ mi run.
21 Ìgbà wo ni mi ò ní rí àmì mọ́, Tí mi ò sì ní máa gbọ́ ìró ìwo?
22 “Nítorí àwọn èèyàn mi gọ̀; Wọn ò kà mí sí. Ọmọ tí kò gbọ́n ni wọ́n, wọn ò sì lóye. Ọ̀jáfáfá ni wọ́n nínú ìwà ibi, Àmọ́, wọn ò mọ bí a ti ń ṣe rere.”
23 Mo rí ilẹ̀ náà, sì wò ó! ó ṣófo, ó sì dahoro. Mo bojú wo ọ̀run, ìmọ́lẹ̀ wọn kò sì sí mọ́.
24 Mo rí àwọn òkè ńlá, sì wò ó! wọ́n ń mì tìtì, Àwọn òkè kéékèèké sì ń mì.
25 Mo wò ó, kíyè sí i! kò sí èèyàn kankan níbẹ̀, Gbogbo àwọn ẹyẹ ojú ọ̀run sì ti fò lọ.
26 Mo wò ó, kíyè sí i! ọgbà eléso ti di aginjù, Gbogbo àwọn ìlú rẹ̀ ti wó lulẹ̀. Nítorí Jèhófà ni, Torí ìbínú rẹ̀ tó ń jó fòfò ni.
27 Nítorí ohun tí Jèhófà sọ nìyí: “Gbogbo ilẹ̀ náà á di ahoro, Àmọ́ mi ò ní pa á run pátápátá.
28 Nítorí èyí, ilẹ̀ náà máa ṣọ̀fọ̀, Àwọn ọ̀run á sì ṣókùnkùn. Torí pé mo ti sọ̀rọ̀, mo sì ti pinnu, Mi ò ní pèrò dà, bẹ́ẹ̀ sì ni mi ò ní yí pa dà.
29 Nítorí ìró àwọn agẹṣin àti àwọn tafàtafà, Gbogbo ìlú sá lọ. Wọ́n wọnú igbó, Wọ́n sì gun àwọn àpáta. Gbogbo ìlú ni wọ́n ti fi sílẹ̀, Kò sì sí èèyàn kankan tó ń gbé inú wọn.”
30 Ní báyìí tí o ti di ahoro, kí lo máa ṣe? O ti máa ń wọ aṣọ rírẹ̀dòdò tẹ́lẹ̀, O ti máa ń fi ohun ọ̀ṣọ́ wúrà ṣe ara rẹ lóge, O sì ti máa ń fi tìróò sọ ojú rẹ di ńlá. Àmọ́ lásán lo ṣe ara rẹ lóge, Àwọn tí ìfẹ́ rẹ ti kó sí lórí ti pa ọ́ tì; Ní báyìí wọ́n ń wá bí wọ́n á ṣe gba ẹ̀mí rẹ.
31 Nítorí mo gbọ́ ohùn kan tó dà bíi ti obìnrin tó ń ṣàìsàn, Ìdààmú bíi ti obìnrin tó ń rọbí àkọ́bí ọmọ rẹ̀, Ohùn ọmọbìnrin Síónì tó ń mí gúlegúle. Bó ṣe tẹ́ àtẹ́lẹwọ́ rẹ̀, ó ń sọ pé: “Mo gbé, àárẹ̀ ti mú mi nítorí àwọn apààyàn!”
5 Ẹ lọ káàkiri àwọn ojú ọ̀nà Jerúsálẹ́mù. Ẹ wò yí ká, kí ẹ sì kíyè sí i. Ẹ wo àwọn ojúde rẹ̀ Bóyá ẹ lè rí ẹnì kan tó ń ṣe ohun tó tọ́, Ẹni tó fẹ́ máa ṣòótọ́, Màá sì dárí jì í.
2 Bí wọ́n bá tiẹ̀ sọ pé: “Bí Jèhófà ti wà láàyè!” Irọ́ ni wọ́n ṣì máa pa.
3 Jèhófà, ǹjẹ́ kì í ṣe àwọn olóòótọ́ ni ojú rẹ ń wò? O lù wọ́n, ṣùgbọ́n wọn ò mọ̀ ọ́n lára. O pa wọ́n run, àmọ́ wọn ò gba ìbáwí. Wọ́n mú ojú wọn le ju àpáta lọ, Wọn kò sì yí pa dà.
4 Ṣùgbọ́n mo sọ lọ́kàn mi pé: “Ó dájú pé wọn ò já mọ́ nǹkan kan. Wọ́n hùwà òmùgọ̀, torí pé wọn ò mọ ọ̀nà Jèhófà, Wọn ò mọ òfin Ọlọ́run wọn.
5 Màá lọ sọ́dọ̀ àwọn olókìkí èèyàn, màá sì bá wọn sọ̀rọ̀, Torí wọ́n á ti mọ ọ̀nà Jèhófà, Wọ́n á ti mọ òfin Ọlọ́run wọn. Àmọ́ gbogbo wọn ti ṣẹ́ àjàgà Wọ́n sì ti fa ìdè já.”
6 Ìdí nìyẹn tí kìnnìún inú igbó fi bẹ́ mọ́ wọn, Tí ìkookò inú aṣálẹ̀ tó tẹ́jú ń pa wọ́n jẹ, Tí àmọ̀tẹ́kùn sì lúgọ ní àwọn ìlú wọn. Gbogbo ẹni tó ń jáde láti inú wọn ló máa fà ya pẹ́rẹpẹ̀rẹ. Torí pé ìṣìnà wọn pọ̀; Ìwà àìṣòótọ́ wọn sì pọ̀.
7 Báwo ni mo ṣe lè dárí ohun tí o ṣe yìí jì ọ́? Àwọn ọmọ rẹ ti fi mí sílẹ̀, Wọ́n sì ń fi ohun tí kì í ṣe Ọlọ́run búra. Gbogbo ohun tí wọ́n fẹ́ ni mo fún wọn, Ṣùgbọ́n wọn ò jáwọ́ nínú àgbèrè, Wọ́n sì ń rọ́ lọ sí ilé aṣẹ́wó.
8 Wọ́n dà bí àwọn ẹṣin tí ara wọn ti wà lọ́nà láti gùn, Kálukú wọn ń yán sí aya ọmọnìkejì rẹ̀.
9 “Ǹjẹ́ kò yẹ kí n pè wọ́n wá jíhìn nítorí nǹkan wọ̀nyí?” ni Jèhófà wí. “Ǹjẹ́ kò yẹ kí n gbẹ̀san lára orílẹ̀-èdè tó ṣe irú èyí?”
10 “Ẹ wá sí pooro oko àjàrà rẹ̀, kí ẹ sì bà á jẹ́, Ṣùgbọ́n ẹ má pa á run. Ẹ gé àwọn ẹ̀ka rẹ̀ tó ṣẹ̀ṣẹ̀ yọ, Nítorí wọn kì í ṣe ti Jèhófà.
11 Nítorí ilé Ísírẹ́lì àti ilé Júdà Ti hùwà àìṣòótọ́ sí mi gan-an,” ni Jèhófà wí.
12 “Wọ́n ti kọ Jèhófà, wọ́n sì ń sọ pé, ‘Kò ní ṣe nǹkan kan. Àjálù kankan kò ní bá wa; A kò ní rí idà tàbí ìyàn.’
13 Àwọn wòlíì jẹ́ àgbá òfìfo, Ọ̀rọ̀ Ọlọ́run kò sì sí lẹ́nu wọn. Kí ó rí bẹ́ẹ̀ fún wọn!”
14 Nítorí náà, ohun tí Jèhófà, Ọlọ́run àwọn ọmọ ogun sọ nìyí: “Nítorí ohun tí àwọn èèyàn yìí sọ, Wò ó, màá sọ ọ̀rọ̀ mi di iná ní ẹnu rẹ, Àwọn èèyàn yìí yóò sì dà bí igi, Yóò sì jó wọn run.”
15 “Wò ó, màá mú orílẹ̀-èdè kan láti ibi tó jìnnà wá bá yín, ẹ̀yin ilé Ísírẹ́lì,” ni Jèhófà wí. “Orílẹ̀-èdè tó ti wà tipẹ́tipẹ́ ni. Orílẹ̀-èdè àtijọ́ ni, Orílẹ̀-èdè tí ìwọ kò gbọ́ èdè rẹ̀, Tí ọ̀rọ̀ rẹ̀ kò lè yé ọ.
16 Apó wọn dà bíi sàréè tó la ẹnu sílẹ̀; Jagunjagun ni gbogbo wọn.
17 Wọ́n á jẹ irè oko rẹ àti oúnjẹ rẹ. Wọ́n á pa àwọn ọmọkùnrin rẹ àti àwọn ọmọbìnrin rẹ. Wọ́n á jẹ àwọn agbo ẹran rẹ àti àwọn ọ̀wọ́ ẹran rẹ. Wọ́n á jẹ àjàrà rẹ àti igi ọ̀pọ̀tọ́ rẹ. Wọ́n á fi idà pa ìlú olódi rẹ tí o gbẹ́kẹ̀ lé run.”
18 “Kódà ní àkókò yẹn,” ni Jèhófà wí, “Mi ò ní pa yín run pátápátá.
19 Tí wọ́n bá sì béèrè pé, ‘Kí ló dé tí Jèhófà Ọlọ́run wa fi ṣe gbogbo nǹkan yìí sí wa?’ kí o sọ fún wọn pé, ‘Bí ẹ ṣe fi mí sílẹ̀ láti sin ọlọ́run àjèjì ní ilẹ̀ yín, bẹ́ẹ̀ ni ẹ ó sin àwọn àjèjì ní ilẹ̀ kan tí kì í ṣe tiyín.’”
20 Ẹ kéde èyí ní ilé Jékọ́bù, Ẹ sì polongo rẹ̀ ní Júdà pé:
21 “Ẹ gbọ́ èyí, ẹ̀yin òmùgọ̀ àti aláìlọ́gbọ́n: Wọ́n ní ojú, ṣùgbọ́n wọn kò lè ríran; Wọ́n ní etí, ṣùgbọ́n wọn kò lè gbọ́ràn.
22 ‘Ṣé ẹ kò bẹ̀rù mi ni?’ ni Jèhófà wí, ‘Ṣé kò yẹ kí ẹ̀rù bà yín níwájú mi? Èmi ni mo fi iyanrìn pààlà òkun, Ó jẹ́ ìlànà tó wà títí láé tí òkun kò lè ré kọjá. Bí àwọn ìgbì rẹ̀ tiẹ̀ ń bì síwá-sẹ́yìn, wọn kò lè borí; Bí wọ́n tiẹ̀ pariwo, síbẹ̀, wọn kò lè ré e kọjá.
23 Ṣùgbọ́n àwọn èèyàn yìí jẹ́ alágídí ọkàn, wọ́n sì ya ọlọ̀tẹ̀; Wọ́n fi ọ̀nà mi sílẹ̀, wọ́n sì bá ọ̀nà wọn lọ.
24 Wọn ò sì sọ lọ́kàn wọn pé: “Ẹ jẹ́ ká bẹ̀rù Jèhófà Ọlọ́run wa, Ẹni tó ń fúnni ní òjò ní àsìkò rẹ̀, Òjò ìgbà ìkórè àti òjò ìgbà ìrúwé, Ẹni tí kò jẹ́ kí àwọn ọ̀sẹ̀ ìkórè wa yẹ̀.”
25 Àwọn ẹ̀ṣẹ̀ yín kò jẹ́ kí gbogbo nǹkan yìí wáyé; Àwọn ẹ̀ṣẹ̀ yín sì ti gba ohun rere kúrò lọ́wọ́ yín.
26 Nítorí àwọn èèyàn burúkú wà láàárín àwọn èèyàn mi. Wọ́n ń wò bí àwọn pẹyẹpẹyẹ tó lúgọ. Wọ́n ń dẹ pańpẹ́ ikú. Èèyàn ni wọ́n ń mú.
27 Bí àgò tí ẹyẹ kún inú rẹ̀, Bẹ́ẹ̀ ni ẹ̀tàn kún ilé wọn. Ìdí nìyẹn tí wọ́n fi di alágbára tí wọ́n sì lọ́rọ̀.
28 Wọ́n ti sanra, ara wọn sì ń dán; Iṣẹ́ ibi kún ọwọ́ wọn fọ́fọ́. Wọn kò gba ẹjọ́ ọmọ aláìníbaba rò, Kí wọ́n lè ṣàṣeyọrí; Wọ́n ò fi òdodo dá ẹjọ́ àwọn aláìní.’”
29 “Ǹjẹ́ kò yẹ kí n pè wọ́n wá jíhìn nítorí nǹkan wọ̀nyí?” ni Jèhófà wí. “Ǹjẹ́ kò yẹ kí n gbẹ̀san lára orílẹ̀-èdè tó ṣe irú èyí?
30 Ohun burúkú àti ẹ̀rù ti ṣẹlẹ̀ ní ilẹ̀ náà:
31 Àwọn wòlíì ń sọ àsọtẹ́lẹ̀ irọ́, Àwọn àlùfáà sì ń fi àṣẹ wọn tẹ àwọn èèyàn lórí ba. Àwọn èèyàn mi sì fẹ́ ẹ bẹ́ẹ̀. Àmọ́, kí lẹ máa ṣe nígbà tí òpin bá dé?”
6 Ẹ wá ibi ààbò kúrò ní Jerúsálẹ́mù, ẹ̀yin ọmọ Bẹ́ńjámínì. Ẹ fun ìwo ní Tékóà; Ẹ sì gbé àmì iná sókè lórí Bẹti-hákérémù! Torí pé àjálù ń rọ̀ dẹ̀dẹ̀ láti àríwá, àjálù ńlá.
2 Ọmọbìnrin Síónì jọ arẹwà obìnrin tó gbẹgẹ́.
3 Àwọn olùṣọ́ àgùntàn àti agbo ẹran wọn yóò wá. Wọ́n á pa àgọ́ wọn yí i ká, Kálukú wọn á máa kó agbo ẹran wọn jẹ̀.
4 “Ẹ múra láti bá a jagun! Ẹ dìde, ẹ jẹ́ ká bá a jà ní ọ̀sán gangan!” “A gbé! Nítorí ọjọ́ ti lọ, Ilẹ̀ sì ti ń ṣú.”
5 “Ẹ dìde, ẹ jẹ́ ká bá a jà ní òru Ká sì pa àwọn ilé gogoro rẹ̀ tó láàbò run.”
6 Ohun tí Jèhófà Ọlọ́run àwọn ọmọ ogun sọ nìyí: “Gé igi lulẹ̀, kí o sì mọ òkìtì láti dó ti Jerúsálẹ́mù. Ìlú tí ó gbọ́dọ̀ jíhìn ni; Ìnilára nìkan ló wà nínú rẹ̀.
7 Bí omi tútù ṣe máa ń wà nínú àmù, Bẹ́ẹ̀ ni ìwà burúkú ṣe wà nínú ìlú yìí. Ìwà ipá àti ìparun ni ìròyìn tí à ń gbọ́ nínú rẹ̀; Àìsàn àti àjálù ni mò ń rí níbẹ̀ nígbà gbogbo.
8 Gba ìkìlọ̀, ìwọ Jerúsálẹ́mù, kí n má bàa bínú fi ọ́ sílẹ̀; Màá sọ ọ́ di ahoro, ilẹ̀ tí kò sí ẹni tó ń gbé ibẹ̀.”
9 Ohun tí Jèhófà Ọlọ́run àwọn ọmọ ogun sọ nìyí: “Wọ́n á fara balẹ̀ ṣa èyí tó ṣẹ́ kù lára Ísírẹ́lì bí èso àjàrà tó kẹ́yìn. Pa dà lọ ṣà wọ́n bí ẹni tó ń ṣa èso àjàrà lórí àwọn àjàrà.”
10 “Ta ló yẹ kí n bá sọ̀rọ̀, kí n sì kìlọ̀ fún? Ta ló máa gbọ́? Wò ó! Etí wọn ti di, tí wọn kò fi lè fetí sílẹ̀. Wò ó! Ọ̀rọ̀ Jèhófà ti di ohun tí wọ́n fi ń ṣe ẹlẹ́yà; Inú wọn ò sì dùn sí ọ̀rọ̀ rẹ̀.
11 Torí náà, ìbínú Jèhófà ti kún inú mi, Ara mi ò sì gbà á mọ́.” “Dà á sórí ọmọ tó wà lójú ọ̀nà, Sórí àwọn àwùjọ ọ̀dọ́kùnrin tó kóra jọ. Gbogbo wọn ni ọwọ́ máa tẹ̀, láìyọ ọkùnrin kan àti ìyàwó rẹ̀ sílẹ̀, Àwọn àgbàlagbà pẹ̀lú àwọn arúgbó.
12 Ilé wọn máa di ti àwọn ẹlòmíì, Títí kan àwọn oko wọn àti ìyàwó wọn. Torí màá na ọwọ́ mi sí àwọn tó ń gbé ilẹ̀ náà,” ni Jèhófà wí.
13 “Látorí ẹni kékeré títí dórí ẹni ńlá, kálukú wọn ń jẹ èrè tí kò tọ́; Látorí wòlíì títí dórí àlùfáà, kálukú wọn ń lu jìbìtì.
14 Wọ́n sì ń wo àárẹ̀ àwọn èèyàn mi sàn láàbọ̀, wọ́n ń sọ pé, ‘Àlàáfíà wà! Àlàáfíà wà!’ Nígbà tí kò sí àlàáfíà.
15 Ǹjẹ́ ojú tì wọ́n nítorí àwọn ohun ìríra tí wọ́n ṣe? Ojú kì í tì wọ́n! Àní wọn ò tiẹ̀ lójútì rárá! Torí náà, wọ́n á ṣubú láàárín àwọn tó ti ṣubú. Nígbà tí mo bá fìyà jẹ wọ́n, wọ́n á kọsẹ̀,” ni Jèhófà wí.
16 Ohun tí Jèhófà sọ nìyí: “Ẹ dúró ní oríta, kí ẹ sì wò. Ẹ béèrè àwọn ọ̀nà àtijọ́, Ẹ béèrè ibi tí ọ̀nà tó dára wà, kí ẹ sì máa rìn ín, Kí ẹ lè rí ìsinmi.” Ṣùgbọ́n wọ́n sọ pé: “A ò ní rin ọ̀nà náà.”
17 “Mo sì yan àwọn olùṣọ́ tí wọ́n sọ pé, ‘Ẹ fetí sí ìró ìwo!’” Àmọ́ wọ́n sọ pé: “A ò ní fetí sí i.”
18 “Torí náà, ẹ gbọ́, ẹ̀yin orílẹ̀-èdè! Kí o sì mọ̀, ìwọ àpéjọ, Ohun tó máa ṣẹlẹ̀ sí wọn.
19 Ẹ fetí sílẹ̀, ẹ̀yin orílẹ̀-èdè ayé! Màá mú àjálù bá àwọn èèyàn yìí Wọ́n á jèrè èrò ibi wọn, Torí wọn kò fiyè sí ọ̀rọ̀ mi Wọ́n sì kọ òfin mi.”
20 “Kò já mọ́ nǹkan kan lójú mi pé ẹ̀ ń mú oje igi tùràrí wá láti Ṣébà Àti pòròpórò olóòórùn dídùn láti ilẹ̀ tó jìnnà. Àwọn odindi ẹbọ sísun yín kò ní ìtẹ́wọ́gbà, Àwọn ẹbọ yín kò sì mú inú mi dùn.”
21 Nítorí náà, ohun tí Jèhófà sọ nìyí: “Wò ó, màá fi àwọn ohun ìkọ̀sẹ̀ sí iwájú àwọn èèyàn yìí, Wọ́n á sì mú wọn kọsẹ̀, Àwọn bàbá àti àwọn ọmọ, Aládùúgbò àti ọ̀rẹ́, Gbogbo wọn yóò sì ṣègbé.”
22 Ohun tí Jèhófà sọ nìyí: “Wò ó! Àwọn èèyàn kan ń bọ̀ láti ilẹ̀ àríwá, Orílẹ̀-èdè ńlá kan yóò ta jí láti ibi tó jìnnà jù lọ láyé.
23 Wọ́n á di ọfà àti ọ̀kọ̀ mú. Ìkà ni wọ́n, wọn ò sì lójú àánú. Ìró wọn dà bíi ti òkun, Wọ́n sì gun ẹṣin. Wọ́n to ara wọn bí àwọn jagunjagun láti bá ọ jà, ìwọ ọmọbìnrin Síónì.”
24 A ti gbọ́ ìròyìn nípa rẹ̀. Ọwọ́ wa rọ; Wàhálà ti bá wa, Ìdààmú sì bá wa bíi ti obìnrin tó ń rọbí.
25 Má ṣe lọ sí oko, Má sì rìn lójú ọ̀nà, Nítorí ọ̀tá ní idà; Ìpayà sì wà níbi gbogbo.
26 Ìwọ ọmọbìnrin àwọn èèyàn mi, Wọ aṣọ ọ̀fọ̀, kí o sì yí nínú eérú. Ṣọ̀fọ̀ bí ẹni tí ọmọkùnrin rẹ̀ kan ṣoṣo kú, kí o sì sunkún gidigidi, Torí lójijì ni apanirun máa dé bá wa.
27 “Mo ti fi ọ́ ṣe ẹni tó ń yọ́ wúrà àti fàdákà mọ́, Nítorí o ní láti yọ́ àwọn èèyàn mi mọ́; Màá fiyè sí wọn, màá sì ṣàyẹ̀wò ohun tí wọ́n ń ṣe.
28 Kò sí ẹni tó lágídí tó wọn láyé, Wọ́n ń rìn káàkiri bí abanijẹ́. Wọ́n dà bíi bàbà àti irin; Ìwà ìbàjẹ́ kún ọwọ́ gbogbo wọn.
29 Ẹwìrì wọn ti jóná. Òjé ló ń jáde látinú iná wọn. Ẹni tó ń yọ́ nǹkan mọ́ kàn ń ṣiṣẹ́ lásán ni, Àwọn tí kò dára kò sì yọ́ kúrò.
30 Ó dájú pé fàdákà tí a kọ̀ ni àwọn èèyàn máa pè wọ́n, Nítorí Jèhófà ti kọ̀ wọ́n.”
7 Ọ̀rọ̀ tí Jèhófà bá Jeremáyà sọ nìyí, ó ní:
2 “Dúró sí ẹnubodè ilé Jèhófà, kí o sì kéde ọ̀rọ̀ yìí níbẹ̀ pé, ‘Ẹ gbọ́ ọ̀rọ̀ Jèhófà, gbogbo ẹ̀yin èèyàn Júdà tó ń gba àwọn ẹnubodè yìí wọlé láti wá forí balẹ̀ fún Jèhófà.
3 Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí: “Ẹ tún ọ̀nà yín àti ìwà yín ṣe, màá sì jẹ́ kí ẹ máa gbé ibí yìí.
4 Ẹ má ṣe gbẹ́kẹ̀ lé ọ̀rọ̀ ẹ̀tàn tí wọ́n ń sọ pé, ‘Èyí ni tẹ́ńpìlì Jèhófà, tẹ́ńpìlì Jèhófà, tẹ́ńpìlì Jèhófà!’
5 Tí ẹ bá tún ọ̀nà yín àti ìwà yín ṣe lóòótọ́, tó bá sì jẹ́ pé òótọ́ lẹ ṣe ìdájọ́ òdodo láàárín èèyàn kan àti ọmọnìkejì rẹ̀,
6 bí ẹ kò bá ni àjèjì lára àti ọmọ aláìlóbìí, pẹ̀lú àwọn opó, tí ẹ kò ta ẹ̀jẹ̀ aláìṣẹ̀ sílẹ̀ ní ibí yìí, tí ẹ kò sì tẹ̀ lé àwọn ọlọ́run míì tó máa yọrí sí ìṣeléṣe yín;
7 nígbà náà, màá jẹ́ kí ẹ máa gbé ibí yìí, ní ilẹ̀ tí mo fún àwọn baba ńlá yín títí láé.”’”
8 “Àmọ́, ẹ̀ ń gbẹ́kẹ̀ lé ọ̀rọ̀ ẹ̀tàn, kò ní ṣe yín láǹfààní kankan.
9 Ṣé ẹ lè máa jalè tàbí kí ẹ máa pa èèyàn, kí ẹ máa ṣe àgbèrè tàbí kí ẹ máa búra èké, kí ẹ máa rú ẹbọ sí Báálì, kí ẹ sì máa tẹ̀ lé àwọn ọlọ́run míì tí ẹ kò mọ̀,
10 kí ẹ wá dúró níwájú mi nínú ilé yìí tí a fi orúkọ mi pè, kí ẹ sì sọ pé, ‘A ó rí ìgbàlà,’ pẹ̀lú gbogbo ohun ìríra tí ẹ ti ṣe yìí?
11 Ṣé ilé yìí tí a fi orúkọ mi pè ti wá di ihò tí àwọn olè ń fara pa mọ́ sí lójú yín ni? Èmi fúnra mi ti rí ohun tí ẹ̀ ń ṣe,” ni Jèhófà wí.
12 “‘Àmọ́, ní báyìí ẹ lọ sí àyè mi ní Ṣílò, níbi tí mo mú kí orúkọ mi wà ní ìbẹ̀rẹ̀, kí ẹ sì wo ohun tí mo ṣe sí i nítorí ìwà búburú àwọn èèyàn mi, Ísírẹ́lì.
13 Ṣùgbọ́n ẹ̀ ń ṣe gbogbo nǹkan yìí,’ ni Jèhófà wí, ‘àní bí mo tiẹ̀ bá yín sọ̀rọ̀ léraléra, ẹ kò fetí sílẹ̀. Mo sì ń pè yín ṣáá, ṣùgbọ́n ẹ kò dá mi lóhùn.
14 Bí mo ti ṣe sí Ṣílò, bẹ́ẹ̀ ni màá ṣe sí ilé tí a fi orúkọ mi pè, èyí tí ẹ gbẹ́kẹ̀ lé àti sí ibi tí mo fún ẹ̀yin àti àwọn baba ńlá yín.
15 Màá lé yín síta kúrò níwájú mi, bí mo ṣe lé gbogbo àwọn arákùnrin yín síta, gbogbo àwọn ọmọ Éfúrémù.’
16 “Ní tìrẹ, má ṣe gbàdúrà nítorí àwọn èèyàn yìí. Má ṣe sunkún tàbí kí o gbàdúrà tàbí kí o bẹ̀ mí nítorí wọn, torí mi ò ní fetí sí ọ.
17 Ṣé o ò rí ohun tí wọ́n ń ṣe ní àwọn ìlú Júdà àti ní àwọn ojú ọ̀nà Jerúsálẹ́mù ni?
18 Àwọn ọmọ ń kó igi jọ, àwọn bàbá ń dá iná, àwọn ìyàwó sì ń po ìyẹ̀fun láti fi ṣe àkàrà ìrúbọ sí Ọbabìnrin Ọ̀run, wọ́n sì ń da ọrẹ ohun mímu sí àwọn ọlọ́run míì láti mú mi bínú.
19 ‘Àmọ́ ṣé èmi ni wọ́n ń mú bínú?’ ni Jèhófà wí. ‘Ǹjẹ́ kì í ṣe ara wọn ni wọn ń ṣe, tí wọ́n ń dójú ti ara wọn?’
20 Torí náà, ohun tí Jèhófà Olúwa Ọba Aláṣẹ sọ nìyí, ‘Wò ó! Ìbínú mi àti ìrunú mi yóò dà sórí ibí yìí, sórí èèyàn àti ẹranko, sórí igi oko àti èso ilẹ̀. Ìbínú mi yóò máa jó bí iná tí kò ṣeé pa.’
21 “Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Ẹ lọ, kí ẹ fi odindi ẹbọ sísun yín kún àwọn ẹbọ yín yòókù, kí ẹ sì jẹ ẹran rẹ̀.
22 Torí láti ọjọ́ tí mo ti mú àwọn baba ńlá yín jáde kúrò ní ilẹ̀ Íjíbítì, mi ò bá wọn sọ̀rọ̀ tàbí kí n pàṣẹ fún wọn lórí àwọn odindi ẹbọ sísun àti àwọn ẹbọ.
23 Ṣùgbọ́n, mo pàṣẹ fún wọn pé: “Ẹ gbọ́ràn sí mi lẹ́nu, màá sì di Ọlọ́run yín, ẹ ó sì di èèyàn mi. Kí ẹ máa rìn ní ọ̀nà tí mo pa láṣẹ fún yín, kí nǹkan lè máa lọ dáadáa fún yín.”’
24 Ṣùgbọ́n wọn kò tẹ́tí sí mi, bẹ́ẹ̀ ni wọn kò fetí sílẹ̀, kàkà bẹ́ẹ̀, wọ́n ń rìn nínú ètekéte wọn, wọ́n ya alágídí, wọ́n sì ń ṣe ohun tí ọkàn búburú wọn sọ, ńṣe ni wọ́n ń pa dà sẹ́yìn, wọn ò lọ síwájú,
25 láti ọjọ́ tí àwọn baba ńlá yín ti jáde kúrò nílẹ̀ Íjíbítì títí di òní. Torí náà, mò ń rán gbogbo àwọn ìránṣẹ́ mi wòlíì sí yín, mò ń rán wọn lójoojúmọ́, mo sì ń rán wọn léraléra.
26 Ṣùgbọ́n wọn kò tẹ́tí sí mi, wọn kò sì fetí sílẹ̀. Kàkà bẹ́ẹ̀, wọ́n ya alágídí, wọ́n sì ṣe ohun tó burú ju ti àwọn baba ńlá wọn lọ!
27 “Wàá sọ gbogbo ọ̀rọ̀ yìí fún wọn, ṣùgbọ́n wọn ò ní fetí sí ọ. Wàá pè wọ́n, ṣùgbọ́n wọn ò ní dá ọ lóhùn.
28 Wàá sì sọ fún wọn pé, ‘Orílẹ̀-èdè tí kò ṣègbọràn sí ohùn Jèhófà Ọlọ́run rẹ̀ nìyí, kò sì gba ìbáwí. Kò sí òtítọ́ mọ́, a ò tiẹ̀ gbúròó rẹ̀ láàárín wọn mọ́.’
29 “Fá irun gígùn rẹ, kí o dà á nù, kí o sì kọ orin arò lórí àwọn òkè, nítorí pé Jèhófà ti kọ ìran àwọn èèyàn tó mú un bínú yìí, yóò sì pa á tì.
30 ‘Nítorí àwọn èèyàn Júdà ti ṣe ohun tó burú ní ojú mi,’ ni Jèhófà wí. ‘Wọ́n ti gbé àwọn òrìṣà ẹ̀gbin wọn kalẹ̀ sínú ilé tí a fi orúkọ mi pè, láti sọ ọ́ di ẹlẹ́gbin.
31 Wọ́n ti kọ́ àwọn ibi gíga Tófétì, èyí tó wà ní Àfonífojì Ọmọ Hínómù, láti sun àwọn ọmọkùnrin wọn àti àwọn ọmọbìnrin wọn nínú iná, ohun tí mi ò pa láṣẹ, tí kò sì wá sí mi lọ́kàn rí.’
32 “‘Nítorí náà, wò ó! ọjọ́ ń bọ̀,’ ni Jèhófà wí, ‘tí a kò ní pè é ní Tófétì tàbí Àfonífojì Ọmọ Hínómù mọ́, àmọ́ Àfonífojì Ìpànìyàn la ó máa pè é. Wọ́n á sin òkú ní Tófétì títí kò fi ní sí àyè mọ́.
33 Òkú àwọn èèyàn yìí á di oúnjẹ fún àwọn ẹyẹ ojú ọ̀run àti àwọn ẹranko orí ilẹ̀, láìsí ẹnikẹ́ni tó máa lé wọn dà nù.
34 Màá fòpin sí ìró ayọ̀ àti ìró ìdùnnú, ohùn ọkọ ìyàwó àti ohùn ìyàwó ní àwọn ìlú Júdà àti ní àwọn ojú ọ̀nà Jerúsálẹ́mù, nítorí ilẹ̀ náà yóò di ahoro.’”
8 Jèhófà sọ pé: “Ní àkókò yẹn, wọ́n á kó egungun àwọn ọba Júdà àti egungun àwọn ìjòyè rẹ̀, egungun àwọn àlùfáà àti egungun àwọn wòlíì pẹ̀lú egungun àwọn tó ń gbé Jerúsálẹ́mù jáde kúrò nínú sàréè wọn.
2 A ó dà wọ́n síta lábẹ́ oòrùn, òṣùpá àti lábẹ́ gbogbo ọmọ ogun ọ̀run tí wọ́n nífẹ̀ẹ́, tí wọ́n jọ́sìn, tí wọ́n tẹ̀ lé, tí wọ́n wá, tí wọ́n sì forí balẹ̀ fún. A ò ní kó wọn jọ, bẹ́ẹ̀ ni a ò ní sin wọ́n. Wọn á dà bí ajílẹ̀ lórí ilẹ̀.”
3 “Àwọn tó bá sì ṣẹ́ kù lára ìdílé búburú yìí á yan ikú dípò ìyè ní gbogbo ibi tí mo bá fọ́n wọn ká sí,” ni Jèhófà Ọlọ́run àwọn ọmọ ogun wí.
4 “Kí o sì sọ fún wọn pé, ‘Ohun tí Jèhófà sọ nìyí: “Tí wọ́n bá ṣubú, ṣé wọn ò ní dìde mọ́ ni? Tí ẹnì kìíní bá sì yí pa dà, ṣé ẹnì kejì náà kò ní yí pa dà ni?
5 Kí ló dé tí àwọn èèyàn tó ń gbé Jerúsálẹ́mù ò fi jáwọ́ nínú ìwà àìṣòótọ́ tí wọ́n ń hù sí mi? Wọn ò jáwọ́ nínú ẹ̀tàn; Wọn ò sì yí pa dà.
6 Mo fiyè sí wọn, mo sì ń fetí sílẹ̀, àmọ́ bí wọ́n ṣe sọ̀rọ̀ kò dáa. Kò sí ẹnì kankan tó ronú pìwà dà ìwà burúkú rẹ̀ tàbí kó sọ pé, ‘Kí ni mo ṣe yìí?’ Kálukú wọn ń pa dà lọ ṣe ohun tí ọ̀pọ̀ èèyàn ń ṣe, bí ẹṣin tó ń já lọ sójú ogun.
7 Kódà ẹyẹ àkọ̀ tó ń fò lójú ọ̀run mọ àkókò rẹ̀; Oriri àti ẹyẹ olófèéèré àti ẹ̀gà kì í yẹ àkókò tí wọ́n máa pa dà. Àmọ́ àwọn èèyàn mi ò mọ ìdájọ́ Jèhófà.”’
8 ‘Báwo ni ẹ ṣe lè sọ pé: “Ọlọ́gbọ́n ni wá, a sì ní òfin Jèhófà”? Nígbà tó jẹ́ pé, kìkì irọ́ ni àwọn akọ̀wé òfin ń fi kálàmù èké wọn kọ.
9 Ojú ti àwọn ọlọ́gbọ́n. Àyà wọn já, a ó sì mú wọn. Wò ó! Wọ́n ti kọ ọ̀rọ̀ Jèhófà, Ọgbọ́n wo sì ni wọ́n ní?
10 Torí náà, màá fi ìyàwó wọn fún àwọn ọkùnrin míì, Màá fi oko wọn fún àwọn tó máa gbà á; Látorí ẹni kékeré títí dórí ẹni ńlá, kálukú wọn ń jẹ èrè tí kò tọ́; Látorí wòlíì títí dórí àlùfáà, kálukú wọn ń lu jìbìtì.
11 Wọ́n sì ń wo àárẹ̀ ọmọbìnrin àwọn èèyàn mi sàn láàbọ̀, wọ́n ń sọ pé, “Àlàáfíà wà! Àlàáfíà wà!” Nígbà tí kò sí àlàáfíà.
12 Ǹjẹ́ ojú tì wọ́n nítorí àwọn ohun ìríra tí wọ́n ṣe? Ojú kì í tì wọ́n! Àní wọn ò tiẹ̀ lójútì rárá! Torí náà, wọ́n á ṣubú láàárín àwọn tó ti ṣubú. Nígbà tí mo bá fìyà jẹ wọ́n, wọ́n á kọsẹ̀,’ ni Jèhófà wí.
13 ‘Nígbà tí mo bá kó wọn jọ, màá pa wọ́n run,’ ni Jèhófà wí. ‘Kò ní sí èso tó máa ṣẹ́ kù lórí igi àjàrà, bẹ́ẹ̀ ni kò ní sí èso kankan lórí igi ọ̀pọ̀tọ́, àwọn ewé rẹ̀ yóò sì rọ. Wọ́n á pàdánù àwọn ohun tí mo fún wọn.’”
14 “Kí nìdí tí a fi jókòó síbí? Ẹ jẹ́ ká kóra jọ, ká wọnú àwọn ìlú olódi, ká sì ṣègbé síbẹ̀. Nítorí Jèhófà Ọlọ́run wa máa pa wá run, Ó fún wa ní omi tó ní májèlé mu, Torí pé a ti ṣẹ Jèhófà.
15 À ń retí àlàáfíà, àmọ́ ohun rere kan ò dé, À ń retí àkókò ìwòsàn, àmọ́ ìpayà là ń rí!
16 À ń gbọ́ bí àwọn ẹṣin wọn ṣe ń fọn imú láti Dánì. Nígbà tí àwọn akọ ẹṣin rẹ̀ bá yán, Ìró wọn á mú gbogbo ilẹ̀ náà mì tìtì. Wọ́n wọlé wá, wọ́n sì jẹ ilẹ̀ náà run àti gbogbo ohun tó wà lórí rẹ̀, Ìlú náà àti àwọn tó ń gbé inú rẹ̀.”
17 “Wò ó, màá rán àwọn ejò sí àárín yín, Àwọn ejò olóró tí kò ṣeé tù lójú, Ó dájú pé wọ́n á bù yín ṣán,” ni Jèhófà wí.
18 Ẹ̀dùn ọkàn mi kò ṣeé wò sàn; Ọkàn mi ń ṣàárẹ̀.
19 Igbe ìrànlọ́wọ́ wá láti ilẹ̀ tó jìnnà Látọ̀dọ̀ ọmọbìnrin àwọn èèyàn mi pé: “Ṣé kò sí Jèhófà ní Síónì ni? Àbí ọba rẹ̀ kò sí níbẹ̀ ni?” “Kí ló dé tí wọ́n fi fi ère gbígbẹ́ wọn mú mi bínú, Pẹ̀lú àwọn ọlọ́run àjèjì wọn tí kò ní láárí?”
20 “Ìkórè ti kọjá, ìgbà ẹ̀ẹ̀rùn ti parí, Ṣùgbọ́n a kò tíì rí ìgbàlà!”
21 Ẹ̀dùn ọkàn bá mi nítorí àárẹ̀ ọmọbìnrin àwọn èèyàn mi; Ìbànújẹ́ sorí mi kodò. Àyà fò mí torí ìbẹ̀rù.
22 Ṣé kò sí básámù ní Gílíádì ni? Àbí ṣé kò sí oníwòsàn níbẹ̀ ni? Kí ló wá dé tí ara ọmọbìnrin àwọn èèyàn mi kò fi tíì yá?
9 Ká ní orí mi jẹ́ omi, Tí ojú mi sì jẹ́ orísun omijé! Mi ò bá sunkún tọ̀sántòru Nítorí àwọn èèyàn mi tí wọ́n pa.
2 Ká ní mo ní ibi tí àwọn arìnrìn-àjò lè dé sí ní aginjù! Mi ò bá fi àwọn èèyàn mi sílẹ̀, kí n sì kúrò lọ́dọ̀ wọn, Nítorí alágbèrè ni gbogbo wọn, Àwùjọ àwọn oníbékebèke.
3 Wọ́n tẹ ahọ́n wọn bí ọrun; Èké ṣíṣe ló gba ilẹ̀ náà kan, kì í ṣe òtítọ́. “Wọ́n ń tinú ibi bọ́ sínú ibi, Wọn ò sì kà mí sí,” ni Jèhófà wí.
4 “Kí kálukú yín ṣọ́ra lọ́dọ̀ ọmọnìkejì rẹ̀, Kódà, ẹ má ṣe gbẹ́kẹ̀ lé arákùnrin yín. Nítorí gbogbo arákùnrin jẹ́ ọ̀dàlẹ̀, Gbogbo aládùúgbò sì jẹ́ abanijẹ́.
5 Kálukú ń rẹ́ ọmọnìkejì rẹ̀ jẹ, Kò sì sí ẹni tó ń sọ òtítọ́. Wọ́n ti kọ́ ahọ́n wọn láti máa pa irọ́. Wọ́n ṣe ohun tí kò tọ́ títí ó fi rẹ̀ wọ́n.
6 Ò ń gbé láàárín ẹ̀tàn. Ẹ̀tàn wọn ni kò jẹ́ kí wọ́n mọ̀ mí,” ni Jèhófà wí.
7 Torí náà, ohun tí Jèhófà Ọlọ́run àwọn ọmọ ogun sọ nìyí: “Màá yọ́ wọn mọ́, màá sì yẹ̀ wọ́n wò, Àbí kí ni kí n tún ṣe sí ọmọbìnrin àwọn èèyàn mi?
8 Ahọ́n wọn tó ń sọ ẹ̀tàn jẹ́ ọfà tó ń pani. Ẹnì kan ń fi ẹnu rẹ̀ sọ̀rọ̀ àlàáfíà fún ọmọnìkejì rẹ̀, Àmọ́, ńṣe ló lúgọ dè é ní ọkàn rẹ̀.”
9 “Ǹjẹ́ kò yẹ kí n pè wọ́n wá jíhìn nítorí nǹkan wọ̀nyí?” ni Jèhófà wí. “Ǹjẹ́ kò yẹ kí n gbẹ̀san lára orílẹ̀-èdè tó ṣe irú èyí?
10 Màá sunkún, màá sì kédàárò nítorí àwọn òkè Màá sì kọ orin arò nítorí àwọn ibi ìjẹko tó wà ní aginjù, Torí a ti dáná sun wọ́n kí ẹnì kankan má bàa gba ibẹ̀ kọjá, A ò gbọ́ ìró ẹran ọ̀sìn níbẹ̀ mọ́. Àwọn ẹyẹ ojú ọ̀run àti ẹranko ti sá, gbogbo wọn ti lọ.
11 Màá sọ Jerúsálẹ́mù di òkìtì òkúta, ibùgbé àwọn ajáko, Màá sì sọ àwọn ìlú Júdà di ahoro, tí ẹnikẹ́ni kò ní gbé ibẹ̀.
12 Ta ni ó gbọ́n tó lè lóye èyí? Ta ni Jèhófà bá sọ̀rọ̀, kó lè kéde rẹ̀? Kí nìdí tí ilẹ̀ náà fi pa run? Kí nìdí tí iná fi jó o gbẹ bí aṣálẹ̀, Tí kò fi sí ẹnì kankan tó ń gba ibẹ̀ kọjá?”
13 Jèhófà fèsì pé: “Torí pé wọ́n kọ òfin tí mo fún wọn, wọn ò tẹ̀ lé e, wọn ò sì ṣègbọràn sí ohùn mi.
14 Kàkà bẹ́ẹ̀, wọ́n ya alágídí, wọ́n ń ṣe ohun tí ọkàn búburú wọn sọ, wọ́n sì ń tẹ̀ lé àwọn ère Báálì bí àwọn bàbá wọn ṣe kọ́ wọn.
15 Nítorí náà, Jèhófà Ọlọ́run àwọn ọmọ ogun, Ọlọ́run Ísírẹ́lì sọ pé, ‘Wò ó, màá mú kí àwọn èèyàn yìí jẹ iwọ, màá sì mú kí wọ́n mu omi tó ní májèlé.
16 Màá tú wọn ká sáàárín àwọn orílẹ̀-èdè tí àwọn pẹ̀lú àwọn baba wọn kò mọ̀, màá sì rán idà sí wọn títí màá fi pa wọ́n run.’
17 “Ohun tí Jèhófà Ọlọ́run àwọn ọmọ ogun sọ nìyí, ‘Ẹ fi òye hùwà. Ẹ pe àwọn obìnrin tó ń kọ orin arò, Kí ẹ sì ránṣẹ́ pe àwọn obìnrin tó já fáfá,
18 Kí wọ́n yára, kí wọ́n sì ké ìdárò nítorí wa, Kí omijé lè kún ojú wa Kí omi sì lè máa dà lójú wa pẹ̀rẹ̀pẹ̀rẹ̀.
19 Nítorí a ti gbọ́ ohùn ìdárò láti Síónì: “Ẹ wo bí wọ́n ṣe sọ wá di ahoro! Ẹ wo bí ìtìjú wa ṣe pọ̀ tó! Nítorí wọ́n ti lé wa kúrò ní ilẹ̀ náà, wọ́n sì ti wó àwọn ilé wa lulẹ̀.”
20 Ẹ̀yin obìnrin, ẹ gbọ́ ọ̀rọ̀ Jèhófà. Ẹ jẹ́ kí etí yín gbọ́ ọ̀rọ̀ ẹnu rẹ̀. Ẹ kọ́ àwọn ọmọbìnrin yín ní ìdárò yìí, Kí kálukú yín sì kọ́ ẹnì kejì rẹ̀ ní orin arò yìí.
21 Nítorí ikú ti gba ojú fèrèsé wa wọlé; Ó ti wọ àwọn ilé gogoro wa tó láàbò Láti mú àwọn ọmọ kúrò ní àwọn ojú ọ̀nà Àti láti mú àwọn ọ̀dọ́kùnrin kúrò ní àwọn ojúde ìlú.’
22 Sọ pé, ‘Ohun tí Jèhófà sọ nìyí: “Òkú àwọn èèyàn á dà bí ajílẹ̀ lórí ilẹ̀ Àti bí ìtí ọkà tí olùkórè ṣẹ̀ṣẹ̀ gé sílẹ̀, Tí ẹnì kankan kò ní kó jọ.”’”
23 Ohun tí Jèhófà sọ nìyí: “Kí ọlọ́gbọ́n má ṣe yangàn nítorí ọgbọ́n rẹ̀; Kí alágbára má ṣe yangàn nítorí agbára rẹ̀; Kí ọlọ́rọ̀ má sì yangàn nítorí ọrọ̀ rẹ̀.”
24 “Ṣùgbọ́n kí ẹni tó bá fẹ́ yangàn máa yangàn nítorí ohun yìí: Pé òun ní ìjìnlẹ̀ òye àti ìmọ̀ nípa mi, Pé èmi ni Jèhófà, Ẹni tí ìfẹ́ rẹ̀ kì í yẹ̀, tó ń ṣe ìdájọ́ tí ó tọ́ àti òdodo ní ayé, Nítorí nǹkan wọ̀nyí ni inú mi dùn sí,” ni Jèhófà wí.
25 Jèhófà sọ pé, “Wò ó! Ọjọ́ ń bọ̀ tí màá mú kí gbogbo àwọn tó kọlà àmọ́ tí wọn ò kọlà lóòótọ́ jíhìn
26 àti Íjíbítì àti  Júdà àti Édómù àti àwọn ọmọ Ámónì àti Móábù pẹ̀lú gbogbo àwọn tí wọ́n gé irun wọn mọ́lẹ̀ ní ẹ̀bátí, tí wọ́n ń gbé ní aginjù. Nítorí gbogbo orílẹ̀-èdè jẹ́ aláìkọlà, gbogbo ilé Ísírẹ́lì sì jẹ́ aláìkọlà ọkàn.”
10 Ẹ gbọ́ ọ̀rọ̀ Jèhófà sí yín, ẹ̀yin ilé Ísírẹ́lì.
2 Ohun tí Jèhófà sọ nìyí: “Ẹ má ṣe kọ́ ọ̀nà àwọn orílẹ̀-èdè, Ẹ má sì ṣe jẹ́ kí àwọn àmì ojú ọ̀run dẹ́rù bà yín Nítorí wọ́n ti dẹ́rù ba àwọn orílẹ̀-èdè.
3 Àṣà àwọn èèyàn náà jẹ́ ẹ̀tàn. Igi igbó lásán ni wọ́n gé lulẹ̀, Ohun tí oníṣẹ́ ọnà fi irin iṣẹ́ gbẹ́ ni.
4 Fàdákà àti wúrà ni wọ́n fi ṣe é lọ́ṣọ̀ọ́ Òòlù àti ìṣó ni wọ́n fi kàn án mọ́lẹ̀ kó má bàa ṣubú.
5 Wọ́n dà bí aṣọ́komásùn tó wà nínú oko kùkúńbà, wọn ò lè sọ̀rọ̀; Ńṣe là ń gbé wọn, torí wọn ò lè rìn. Má bẹ̀rù wọn, torí wọn ò lè pani lára, Bẹ́ẹ̀ ni wọn ò lè ṣeni lóore kankan.”
6 Jèhófà, kò sí ẹni tó dà bí rẹ. O tóbi, orúkọ rẹ tóbi, ó sì kàmàmà.
7 Ta ni kò ní bẹ̀rù rẹ, ìwọ Ọba àwọn orílẹ̀-èdè, nítorí ó yẹ bẹ́ẹ̀; Láàárín gbogbo ọlọ́gbọ́n tó wà ní àwọn orílẹ̀-èdè àti ní gbogbo ìjọba wọn, Kò sí ẹnì kankan tó dà bí rẹ.
8 Gbogbo wọn jẹ́ aláìnírònú àti òmùgọ̀. Ìmọ̀ràn látọ̀dọ̀ igi jẹ́ kìkìdá ẹ̀tàn.
9 Àwọn fàdákà pẹlẹbẹ tí wọ́n kó wá láti Táṣíṣì àti wúrà láti Úfásì, Ohun tí oníṣẹ́ ọnà ṣe àti ohun tí oníṣẹ́ irin ṣe. Aṣọ wọn jẹ́ fọ́nrán òwú aláwọ̀ búlúù àti òwú aláwọ̀ pọ́pù. Gbogbo wọn jẹ́ iṣẹ́ ọwọ́ àwọn ọ̀jáfáfá.
10 Ṣùgbọ́n Jèhófà ni Ọlọ́run lóòótọ́. Òun ni Ọlọ́run alààyè àti Ọba ayérayé. Nítorí ìbínú rẹ̀, ayé á mì jìgìjìgì, Kò sì sí orílẹ̀-èdè tó lè fara da ìdálẹ́bi rẹ̀.
11  Ohun tí o máa sọ fún wọn nìyí: “Àwọn ọlọ́run tí kò dá ọ̀run àti ayé Yóò ṣègbé kúrò ní ayé àti kúrò lábẹ́ ọ̀run yìí.”
12 Òun ni Aṣẹ̀dá ayé tó fi agbára rẹ̀ dá a, Ẹni tó fi ọgbọ́n rẹ̀ dá ilẹ̀ tó ń mú èso jáde Tó sì fi òye rẹ̀ na ọ̀run bí aṣọ.
13 Nígbà tó bá fọhùn, Omi ojú ọ̀run á ru gùdù, Á sì mú kí ìkùukùu ròkè láti ìkángun ayé. Ó ń ṣe mànàmáná fún òjò, Ó sì ń mú ẹ̀fúùfù wá láti inú àwọn ilé ìṣúra rẹ̀.
14 Kálukú ń hùwà láìronú, wọn ò sì ní ìmọ̀. Ojú á ti gbogbo oníṣẹ́ irin nítorí ère tí wọ́n ṣe; Nítorí ère onírin rẹ̀ jẹ́ èké, Kò sì sí ẹ̀mí kankan nínú wọn.
15 Ẹ̀tàn ni wọ́n, iṣẹ́ yẹ̀yẹ́ sì ni wọ́n. Nígbà tí ọjọ́ ìbẹ̀wò wọn bá dé, wọ́n á ṣègbé.
16 Ọlọ́run Jékọ́bù kò dà bí àwọn nǹkan yìí, Nítorí òun ni Ẹni tó dá ohun gbogbo, Ísírẹ́lì sì ni ọ̀pá tó jẹ́ ohun ìní rẹ̀. Jèhófà Ọlọ́run àwọn ọmọ ogun ni orúkọ rẹ̀.
17 Kó ẹrù rẹ kúrò nílẹ̀, Ìwọ obìnrin tó ń gbé nínú ìlú tí wọ́n gbógun tì.
18 Nítorí ohun tí Jèhófà sọ nìyí: “Wò ó, màá sọ àwọn tó ń gbé ilẹ̀ náà nù bí òkò ní àkókò yìí, Màá sì jẹ́ kí wọ́n rí ìdààmú.”
19 Mo gbé nítorí àárẹ̀ mi! Ọgbẹ́ mi kò ṣeé wò sàn. Mo sì sọ pé: “Ó dájú pé àìsàn mi nìyí, màá sì fara dà á.
20 Wọ́n ti sọ àgọ́ mi di ahoro, wọ́n sì ti fa gbogbo okùn àgọ́ mi já. Àwọn ọmọkùnrin mi ti fi mí sílẹ̀, wọn kò sì sí mọ́. Kò sí ẹni tó ṣẹ́ kù tó máa gbé àgọ́ mi ró tàbí tó máa ta aṣọ àgọ́ mi.
21 Nítorí àwọn olùṣọ́ àgùntàn ti hùwà òmùgọ̀, Wọn kò sì wádìí lọ́dọ̀ Jèhófà. Ìdí nìyẹn tí wọn kò fi fi ìjìnlẹ̀ òye hùwà, Tí gbogbo agbo ẹran wọn sì fi tú ká.”
22 Fetí sílẹ̀! Ìròyìn kan ń bọ̀! Ariwo rúkèrúdò láti ilẹ̀ àríwá, Láti sọ àwọn ìlú Júdà di ahoro, ibùgbé àwọn ajáko.
23 Jèhófà, mo mọ̀ dáadáa pé ọ̀nà èèyàn kì í ṣe tirẹ̀. Àní kò sí ní ìkáwọ́ èèyàn tó ń rìn láti darí ìṣísẹ̀ ara rẹ̀.
24 Jèhófà, fi ìdájọ́ tọ́ mi sọ́nà, Àmọ́ kì í ṣe nínú ìbínú rẹ, kí o má bàa pa mí run.
25 Da ìrunú rẹ sórí àwọn orílẹ̀-èdè tó pa ọ́ tì Àti sórí àwọn ìdílé tí kì í ké pe orúkọ rẹ. Nítorí wọ́n ti jẹ Jékọ́bù run, Bẹ́ẹ̀ ni, wọ́n ti jẹ ẹ́ ní àjẹtán títí wọ́n fi pa á run, Wọ́n sì ti sọ ìlú ìbílẹ̀ rẹ̀ di ahoro.
11 Ọ̀rọ̀ tí Jèhófà sọ fún Jeremáyà nìyí, ó ní:
2 “Ẹ gbọ́ ọ̀rọ̀ májẹ̀mú yìí! “Sọ ọ́ fún àwọn èèyàn Júdà àti fún àwọn tó ń gbé ní Jerúsálẹ́mù,
3 kí o sì sọ fún wọn pé, ‘Ohun tí Jèhófà Ọlọ́run Ísírẹ́lì sọ nìyí: “Ègún ni fún ẹni tí kò bá pa ọ̀rọ̀ májẹ̀mú yìí mọ́,
4 tí mo pa láṣẹ fún àwọn baba ńlá yín ní ọjọ́ tí mo mú wọn jáde kúrò ní ilẹ̀ Íjíbítì, kúrò nínú iná ìléru tí wọ́n fi ń yọ́ irin, pé, ‘Ẹ ṣègbọràn sí ohùn mi, ẹ sì ṣe gbogbo ohun tí mo bá pa láṣẹ fún yín, ẹ ó sì di èèyàn mi, màá sì di Ọlọ́run yín,
5 kí n lè mú ẹ̀jẹ́ tí mo jẹ́ fún àwọn baba ńlá yín ṣẹ, pé màá fún wọn ní ilẹ̀ tí wàrà àti oyin ti ń ṣàn, bó ṣe rí lónìí.’”’” Mo sì dáhùn pé: “Àmín, Jèhófà.”
6 Jèhófà sì sọ fún mi pé: “Kéde gbogbo ọ̀rọ̀ yìí ní àwọn ìlú Júdà àti ní àwọn ojú ọ̀nà Jerúsálẹ́mù pé: ‘Ẹ gbọ́ ọ̀rọ̀ májẹ̀mú yìí, kí ẹ sì pa wọ́n mọ́.
7 Nítorí mo kìlọ̀ fún àwọn baba ńlá yín gidigidi ní ọjọ́ tí mò ń mú wọn jáde kúrò ní ilẹ̀ Íjíbítì títí di òní, léraléra ni mo sì ń kìlọ̀ fún wọn pé: “Ẹ ṣègbọràn sí ohùn mi.”
8 Ṣùgbọ́n wọn ò tẹ́tí sí mi, bẹ́ẹ̀ ni wọn ò fetí sílẹ̀. Kàkà bẹ́ẹ̀, kálukú wọn ya alágídí, wọ́n sì ń ṣe ohun tí ọkàn búburú wọn sọ. Torí náà, mo mú gbogbo ọ̀rọ̀ májẹ̀mú yìí wá sórí wọn, èyí tí mo pa láṣẹ fún wọn, ṣùgbọ́n wọn ò pa wọ́n mọ́.’”
9 Jèhófà sì sọ fún mi pé: “Àwọn èèyàn Júdà àti àwọn tó ń gbé ní Jerúsálẹ́mù ń dìtẹ̀.
10 Wọ́n ti pa dà sínú ẹ̀ṣẹ̀ àwọn baba ńlá wọn àtijọ́ tí wọ́n kọ̀ láti ṣègbọràn sí ọ̀rọ̀ mi. Àwọn náà tẹ̀ lé àwọn ọlọ́run míì, wọ́n sì sìn wọ́n. Ilé Ísírẹ́lì àti ilé Júdà ti da májẹ̀mú mi tí mo bá àwọn baba ńlá wọn dá.
11 Torí náà, ohun tí Jèhófà sọ nìyí, ‘Wò ó, màá mú àjálù tí wọn kò ní lè bọ́ nínú rẹ̀ wá bá wọn. Nígbà tí wọ́n bá ké pè mí fún ìrànlọ́wọ́, mi ò ní fetí sí wọn.
12 Ìgbà náà ni àwọn ìlú Júdà àti àwọn tó ń gbé ní Jerúsálẹ́mù yóò wá ìrànlọ́wọ́ lọ sọ́dọ̀ àwọn ọlọ́run tí wọ́n ń rú ẹbọ sí, ṣùgbọ́n wọn ò ní lè gbà wọ́n lọ́nàkọnà ní àkókò àjálù wọn.
13 Torí pé bí ìlú rẹ ṣe pọ̀ tó ni àwọn ọlọ́run rẹ ṣe pọ̀ tó, ìwọ Júdà, o sì ti ṣe pẹpẹ tó pọ̀ bí àwọn ojú ọ̀nà Jerúsálẹ́mù ṣe pọ̀ fún ohun ìtìjú láti máa fi rú ẹbọ sí Báálì.’
14 “Ní tìrẹ, má ṣe gbàdúrà nítorí àwọn èèyàn yìí. Má sì sunkún nítorí wọn tàbí kí o gbàdúrà fún wọn, torí mi ò ní fetí sílẹ̀ tí wọ́n bá ń ké pè mí nígbà àjálù wọn.
15 Ẹ̀tọ́ wo ni olólùfẹ́ mi ní láti wà nínú ilé mi Nígbà tó jẹ́ pé ọ̀pọ̀ nínú wọn ń ṣe ibi tó wà lọ́kàn wọn? Ṣé ẹran mímọ́ tí wọ́n fi ń rúbọ lè mú àjálù kúrò nígbà tó bá dé bá ọ? Ǹjẹ́ inú rẹ máa dùn nígbà náà?
16 Nígbà kan Jèhófà pè ọ́ ní igi ólífì tó gbẹ̀rẹ̀gẹ̀jigẹ̀, Tó rẹwà tó sì ní èso tó dáa. Ó ti sọ iná sí i pẹ̀lú ariwo ńlá, Wọ́n sì ti ṣẹ́ àwọn ẹ̀ka rẹ̀.
17 “Jèhófà Ọlọ́run àwọn ọmọ ogun, Ẹni tó gbìn ọ́, ti kéde pé àjálù yóò bá ọ nítorí ìwà ibi tí ilé Ísírẹ́lì àti ilé Júdà hù, tí wọ́n ń mú mi bínú bí wọ́n ṣe ń rú ẹbọ sí Báálì.”
18 Jèhófà sọ fún mi kí n lè mọ̀; Ní àkókò yẹn, o jẹ́ kí n rí ohun tí wọ́n ń ṣe.
19 Mo dà bí ọ̀dọ́ àgùntàn tí kò lágbaja tí wọ́n ń mú bọ̀ níbi tí wọ́n ti fẹ́ pa á. Mi ò mọ̀ pé wọ́n ń gbèrò ohun búburú sí mi pé: “Ẹ jẹ́ ká pa igi náà àti èso rẹ̀ run, Ká sì gé e kúrò ní ilẹ̀ alààyè, Kí a má bàa rántí orúkọ rẹ̀ mọ́.”
20 Ṣùgbọ́n Jèhófà Ọlọ́run àwọn ọmọ ogun ń fi òdodo ṣe ìdájọ́; Ó ń ṣàyẹ̀wò èrò inú àti ọkàn. Jẹ́ kí n rí ẹ̀san rẹ lára wọn, Nítorí ọwọ́ rẹ ni mo fi ẹjọ́ mi lé.
21 Nítorí náà, èyí ni ohun tí Jèhófà sọ sí àwọn èèyàn Ánátótì tí wọ́n fẹ́ gba ẹ̀mí rẹ, tí wọ́n sì sọ pé: “O ò gbọ́dọ̀ sọ tẹ́lẹ̀ ní orúkọ Jèhófà, àìjẹ́ bẹ́ẹ̀ a ó fi ọwọ́ ara wa pa ọ́.”
22 Ohun tí Jèhófà Ọlọ́run àwọn ọmọ ogun sọ nìyí: “Wò ó, màá pè wọ́n wá jíhìn. Idà ni yóò pa àwọn ọ̀dọ́kùnrin wọn, ìyàn sì ni yóò pa àwọn ọmọkùnrin àti àwọn ọmọbìnrin wọn.
23 Àní kò ní sí ẹnì kankan tó máa ṣẹ́ kù lára wọn, nítorí màá mú àjálù bá àwọn èèyàn Ánátótì ní ọdún tí màá pè wọ́n wá jíhìn.”
12 Olódodo ni ọ́, Jèhófà, nígbà tí mo gbé ẹjọ́ mi wá sọ́dọ̀ rẹ, Nígbà tí mo sọ nípa ìdájọ́ òdodo fún ọ. Àmọ́ kí nìdí tí ọ̀nà àwọn ẹni burúkú fi ń yọrí sí rere, Kí sì nìdí tí ọkàn àwọn oníbékebèke fi balẹ̀?
2 O gbìn wọ́n, wọ́n sì ti ta gbòǹgbò. Wọ́n ti dàgbà, wọ́n sì ti so èso. O wà lórí ètè wọn, ṣùgbọ́n èrò inú wọn jìnnà sí ọ.
3 Àmọ́, o mọ̀ mí dáadáa, Jèhófà, o sì rí mi; O ti yẹ ọkàn mi wò, o sì rí i pé tìrẹ ni mò ń ṣe. Mú wọn bí àgùntàn tí wọ́n fẹ́ lọ pa, Kí o sì yà wọ́n sọ́tọ̀ fún ọjọ́ pípa.
4 Ìgbà wo ni ilẹ̀ náà kò ní ṣá mọ́ Tí koríko gbogbo ilẹ̀ kò sì ní gbẹ dà nù? Nítorí ìwà ibi àwọn tó ń gbé lórí rẹ̀, A ti gbá àwọn ẹranko àti àwọn ẹyẹ lọ. Torí wọ́n sọ pé: “Kò rí ohun tó máa ṣẹlẹ̀ sí wa.”
5 Tí ó bá rẹ̀ ọ́ nígbà tí ò ń bá èèyàn sáré, Báwo ni wàá ṣe lè bá ẹṣin sáré? Ká tiẹ̀ ní ọkàn rẹ balẹ̀ ní ilẹ̀ tó ní àlàáfíà, Báwo lo ti máa ṣe é ní àárín igbó kìjikìji tó wà ní ẹ̀gbẹ́ odò Jọ́dánì?
6 Kódà, àwọn arákùnrin rẹ, ìyẹn àwọn ará ilé bàbá rẹ, Ti hùwà àìṣòótọ́ sí ọ. Wọ́n ti kígbe lé ọ lórí. Má gbà wọ́n gbọ́, Kódà tí wọ́n bá tiẹ̀ sọ àwọn ohun rere fún ọ.
7 “Mo ti pa ilé mi tì, mo sì ti pa ogún mi tì. Mo ti fa olólùfẹ́ mi ọ̀wọ́n lé àwọn ọ̀tá rẹ̀ lọ́wọ́.
8 Ogún mi ti dà bíi kìnnìún inú igbó sí mi. Ó ti bú mọ́ mi. Ìdí nìyẹn tí mo fi kórìíra rẹ̀.
9 Lójú mi, ogún mi ti dà bí ẹyẹ aṣọdẹ tó ní oríṣiríṣi àwọ̀; Àwọn ẹyẹ aṣọdẹ míì yí i ká, wọ́n sì bá a jà. Ẹ wá, ẹ kóra jọ, gbogbo ẹ̀yin ẹran inú igbó, Ẹ wá jẹun.
10 Ọ̀pọ̀ olùṣọ́ àgùntàn ti ba ọgbà àjàrà mi jẹ́; Wọ́n ti tẹ oko mi mọ́lẹ̀. Wọ́n ti sọ oko mi tó dára di aginjù.
11 Ó ti di ahoro. Ó ti rọ; Ó ti di ahoro lójú mi. Wọ́n ti sọ gbogbo ilẹ̀ náà di ahoro, Ṣùgbọ́n kò sí ẹni tó fọkàn sí i.
12 Gbogbo ọ̀nà tó ń dán tó wà ní aginjù ni àwọn apanirun gbà wá, Idà Jèhófà ń pani run láti ìkángun kan títí dé ìkángun kejì ilẹ̀ náà. Kò sí ẹni tó ní àlàáfíà.
13 Wọ́n ti gbin àlìkámà, àmọ́ ẹ̀gún ni wọ́n kórè. Wọ́n ti ṣiṣẹ́ bí ẹní-máa-kú, àmọ́ wọn ò jèrè nǹkan kan. Irè oko wọn á dójú tì wọ́n Nítorí ìbínú Jèhófà tó ń jó fòfò.”
14 Ohun tí Jèhófà sọ nípa gbogbo aládùúgbò mi burúkú, tí wọ́n ń fọwọ́ kan ogún tí mo fún àwọn èèyàn mi, Ísírẹ́lì nìyí: “Wò ó, màá fà wọ́n tu kúrò ní ilẹ̀ wọn, màá sì fa ilé Júdà tu kúrò ní àárín wọn.
15 Àmọ́ lẹ́yìn tí mo bá fà wọ́n tu, màá tún ṣàánú wọn, màá sì mú kálukú wọn pa dà sí ogún rẹ̀ àti sí ilẹ̀ rẹ̀.”
16 “Tí wọ́n bá sì sapá láti kọ́ ọ̀nà àwọn èèyàn mi, tí wọ́n sì fi orúkọ mi búra pé, ‘Bí Jèhófà ti wà láàyè!’ bí àwọn náà ṣe kọ́ àwọn èèyàn mi láti máa fi Báálì búra, ìgbà náà ni wọn yóò rí àyè láàárín àwọn èèyàn mi.
17 Àmọ́ bí wọn kò bá ṣègbọràn, ńṣe ni màá fa orílẹ̀-èdè yẹn tu, màá fà á tu, màá sì pa á run,” ni Jèhófà wí.
13 Ohun tí Jèhófà sọ fún mi nìyí: “Lọ ra àmùrè aṣọ ọ̀gbọ̀, kí o sì dè é mọ́ ìbàdí rẹ, àmọ́ má ṣe tì í bọ omi.”
2 Nítorí náà, mo ra àmùrè náà bí Jèhófà ṣe sọ, mo sì dè é mọ́ ìbàdí mi.
3 Jèhófà sì tún bá mi sọ̀rọ̀ lẹ́ẹ̀kejì pé:
4 “Mú àmùrè tí o rà, tí o dè mọ́ ìbàdí rẹ, sì dìde, lọ sí odò Yúfírétì, kí o sì fi pa mọ́ sínú pàlàpálá àpáta.”
5 Nítorí náà, mo lọ, mo sì fi pa mọ́ sẹ́gbẹ̀ẹ́ odò Yúfírétì bí Jèhófà ṣe pàṣẹ fún mi.
6 Ṣùgbọ́n ní ọ̀pọ̀ ọjọ́ lẹ́yìn náà, Jèhófà sọ fún mi pé: “Dìde, lọ sí odò Yúfírétì, kí o sì mú àmùrè tí mo pàṣẹ pé kí o fi pa mọ́ náà kúrò níbẹ̀.”
7 Torí náà, mo lọ sí odò Yúfírétì, mo walẹ̀, mo sì mú àmùrè náà ní ibi tí mo fi pa mọ́ sí, sì wò ó! àmùrè náà ti bà jẹ́, kò sì wúlò fún ohunkóhun mọ́.
8 Nígbà náà, Jèhófà bá mi sọ̀rọ̀:
9 “Ohun tí Jèhófà sọ nìyí, ‘Ọ̀nà kan náà ni màá gbà ba ògo Júdà àti ògo ńlá Jerúsálẹ́mù jẹ́.
10 Àwọn èèyàn búburú yìí, tí kò ṣègbọràn sí ohùn mi, àwọn alágídí tó ń ṣe ohun tí ọkàn wọn ń sọ, tí wọ́n sì ń tẹ̀ lé àwọn ọlọ́run míì, tí wọ́n ń sìn wọ́n, tí wọ́n sì ń forí balẹ̀ fún wọn, àwọn náà yóò dà bí àmùrè yìí tí kò wúlò fún ohunkóhun mọ́.’
11 ‘Nítorí bí àmùrè ṣe ń lẹ̀ mọ́ ìbàdí èèyàn, bẹ́ẹ̀ ni mo jẹ́ kí gbogbo ilé Ísírẹ́lì àti gbogbo ilé Júdà lẹ̀ mọ́ mi,’ ni Jèhófà wí, ‘kí wọ́n lè di èèyàn kan, orúkọ kan, ìyìn kan àti ohun ẹlẹ́wà fún mi. Ṣùgbọ́n wọn kò ṣègbọràn.’
12 “Kí o sì jẹ́ iṣẹ́ yìí fún wọn pé, ‘Ohun tí Jèhófà Ọlọ́run Ísírẹ́lì sọ nìyí: “Ẹ pọn wáìnì kún inú gbogbo ìṣà ńlá.”’ Wọ́n á fèsì pé, ‘Ṣé a ò mọ̀ tẹ́lẹ̀ pé ó yẹ kí a pọn wáìnì kún inú gbogbo ìṣà ńlá ni?’
13 Kí o wá sọ fún wọn pé, ‘Ohun tí Jèhófà sọ nìyí: “Wò ó, màá rọ gbogbo àwọn tó ń gbé ilẹ̀ náà yó, látorí àwọn ọba tó ń jókòó lórí ìtẹ́ Dáfídì dórí àwọn àlùfáà àti àwọn wòlíì àti gbogbo àwọn tó ń gbé Jerúsálẹ́mù.
14 Màá gbé wọn kọ lu ara wọn, àwọn bàbá àti àwọn ọmọ,” ni Jèhófà wí. “Mi ò ní yọ́nú sí wọn tàbí kí n bá wọn kẹ́dùn, bẹ́ẹ̀ ni mi ò ní ṣàánú wọn. Kò sì sí ohun tó máa dá mi dúró láti pa wọ́n run.”’
15 Ẹ gbọ́, ẹ sì fetí sílẹ̀. Ẹ má ṣe gbéra ga, torí Jèhófà ti sọ̀rọ̀.
16 Ẹ fi ògo fún Jèhófà Ọlọ́run yín Kí ó tó mú òkùnkùn wá Kí ẹ sì tó fẹsẹ̀ kọ lórí àwọn òkè nígbà tí ilẹ̀ ń ṣú. Ẹ ó máa retí ìmọ́lẹ̀, Àmọ́ òkùnkùn biribiri ló máa mú wá; Yóò sọ ọ́ di ìṣúdùdù tó kàmàmà.
17 Bí ẹ kò bá sì fetí sílẹ̀, Màá sunkún ní ìkọ̀kọ̀ torí ìgbéraga yín. Màá da omijé púpọ̀, omi á sì dà lójú mi, Nítorí wọ́n ti kó agbo Jèhófà lọ sí oko ẹrú.
18 Sọ fún ọba àti ìyá ọba pé, ‘Ẹ jókòó sí ibi tó rẹlẹ̀, Nítorí adé ẹwà yín máa já bọ́ lórí yín.’
19 A ti ti àwọn ìlú gúúsù pa, kò sì sẹ́ni tó máa ṣí wọn. A ti kó gbogbo èèyàn Júdà lọ sí ìgbèkùn, gbogbo wọn ni a ti kó lọ pátápátá.
20 Gbé ojú rẹ sókè, kí o sì wo àwọn tó ń bọ̀ láti àríwá. Ibo ni agbo ẹran tí wọ́n fún ọ wà, àwọn àgùntàn rẹ tó lẹ́wà?
21 Kí lo máa sọ nígbà tí ìyà rẹ bá dé Látọ̀dọ̀ àwọn ọ̀rẹ́ rẹ tímọ́tímọ́ tí o ní láti ìbẹ̀rẹ̀? Ǹjẹ́ irú ìrora tí obìnrin máa ń ní nígbà ìbímọ kò ní bá ọ?
22 Nígbà tí o bá sì sọ ní ọkàn rẹ pé, ‘Kí ló dé tí àwọn nǹkan yìí fi ṣẹlẹ̀ sí mi?’ Nítorí ẹ̀ṣẹ̀ rẹ tó pọ̀ ni wọ́n ṣe ká aṣọ rẹ sókè Tí wọ́n sì fìyà jẹ gìgísẹ̀ rẹ.
23 Ǹjẹ́ ọmọ Kúṣì lè yí àwọ̀ rẹ̀ pa dà, àbí ṣé àmọ̀tẹ́kùn lè yí àmì ara rẹ̀ pa dà? Tó bá jẹ́ bẹ́ẹ̀, á jẹ́ pé ẹ lè ṣe rere, Ẹ̀yin tí wọ́n ti kọ́ láti máa ṣe búburú.
24 Nítorí náà, màá fọ́n wọn ká bíi pòròpórò tí ẹ̀fúùfù láti aṣálẹ̀ ń gbá lọ.
25 Ìpín rẹ nìyí, ìpín tí mo wọ̀n fún ọ,” ni Jèhófà wí, “Nítorí pé o ti gbàgbé mi, o sì ń gba irọ́ gbọ́.
26 Nítorí náà, màá ká aṣọ rẹ sókè bò ọ́ lójú, Wọ́n á sì rí ìtìjú rẹ,
27 Ìwà àgbèrè rẹ  àti bí o ṣe ń yán bí ẹṣin tó fẹ́ gùn, Ìṣekúṣe rẹ tó ń ríni lára. Lórí àwọn òkè àti ní pápá, Mo ti rí ìwà ẹ̀gbin rẹ. O gbé, ìwọ Jerúsálẹ́mù! Títí dìgbà wo lo fi máa jẹ́ aláìmọ́?”
14 Ohun tí Jèhófà bá Jeremáyà sọ nípa ọ̀dá nìyí:
2 Júdà ń ṣọ̀fọ̀, àwọn ẹnubodè rẹ̀ ti dá páropáro. Wọ́n ti wọlẹ̀ torí pé wọ́n ti pa á tì, Igbe ẹkún Jerúsálẹ́mù ti dé ọ̀run.
3 Àwọn ọ̀gá wọn ń rán àwọn ìránṣẹ́ wọn lọ pọn omi. Wọ́n dé ìdí àwọn kòtò omi, àmọ́ wọn ò rí omi kankan. Òfìfo ìkòkò ni wọ́n gbé pa dà. Ojú tì wọ́n, ìjákulẹ̀ bá wọn, Wọ́n sì bo orí wọn.
4 Ilẹ̀ náà ti sán, Torí òjò kò rọ̀ sórí rẹ̀, Ìrẹ̀wẹ̀sì ti bá àwọn àgbẹ̀, wọ́n sì bo orí wọn.
5 Kódà, abo àgbọ̀nrín inú pápá ń pa àwọn ọmọ tó ṣẹ̀ṣẹ̀ bí tì Nítorí kò sí koríko.
6 Àwọn kẹ́tẹ́kẹ́tẹ́ igbó dúró lórí àwọn òkè. Wọ́n ń mí hẹlẹhẹlẹ bí ajáko; Ojú wọn ò ríran dáadáa torí pé kò sí ewéko.
7 Bó tilẹ̀ jẹ́ pé ìwà wa jẹ́rìí sí i pé a ti ṣe àṣìṣe, Jèhófà, ràn wá lọ́wọ́ nítorí orúkọ rẹ. Nítorí ìwà àìṣòótọ́ wa pọ̀, Ìwọ sì ni a dẹ́ṣẹ̀ sí.
8 Ìwọ, ìrètí Ísírẹ́lì, Olùgbàlà rẹ̀ ní àkókò wàhálà, Kí nìdí tí o fi dà bí àjèjì ní ilẹ̀ náà Àti bí arìnrìn-àjò tó kàn dúró láti sùn mọ́jú?
9 Kí nìdí tí o fi dà bí ọkùnrin tí nǹkan tojú sú, Bí alágbára ọkùnrin tí kò lè gbani là? Nítorí o wà láàárín wa, Jèhófà, Wọ́n sì ń fi orúkọ rẹ pè wá. Má fi wá sílẹ̀.
10 Ohun tí Jèhófà sọ nípa àwọn èèyàn yìí rèé: “Wọ́n fẹ́ láti máa rìn kiri, wọn ò ṣọ́ ìrìn ẹsẹ̀ wọn. Nítorí náà, inú Jèhófà ò dùn sí wọn. Ní báyìí, á rántí àṣìṣe wọn, á sì pè wọ́n wá jíhìn nítorí ẹ̀ṣẹ̀ wọn.”
11 Jèhófà sì sọ fún mi pé: “Má ṣe gbàdúrà pé kí ire bá àwọn èèyàn yìí.
12 Tí wọ́n bá gbààwẹ̀, mi ò ní fetí sí ẹ̀bẹ̀ wọn, tí wọ́n bá sì fi odindi ẹbọ sísun àti ọrẹ ọkà rúbọ, inú mi ò ní dùn sí wọn, nítorí pé idà àti ìyàn àti àjàkálẹ̀ àrùn ni màá fi pa wọ́n.”
13 Ni mo bá sọ pé: “Áà, Jèhófà Olúwa Ọba Aláṣẹ! Wò ó, àwọn wòlíì ń sọ fún wọn pé, ‘Ẹ kò ní rí idà, ìyàn kò sì ní dé bá yín, ṣùgbọ́n Ọlọ́run á fún yín ní àlàáfíà gidi ní ibí yìí.’”
14 Jèhófà wá sọ fún mi pé: “Àsọtẹ́lẹ̀ èké ni àwọn wòlíì náà ń sọ ní orúkọ mi. Mi ò rán wọn, bẹ́ẹ̀ ni mi ò pàṣẹ fún wọn, mi ò sì bá wọn sọ̀rọ̀. Ìran èké àti ìwoṣẹ́ asán àti ẹ̀tàn ọkàn wọn ni wọ́n ń sọ tẹ́lẹ̀ fún yín.
15 Nítorí náà, ohun tí Jèhófà sọ nìyí: ‘Ní ti àwọn wòlíì tó ń sọ tẹ́lẹ̀ ní orúkọ mi, bó tilẹ̀ jẹ pé mi ò rán wọn, tí wọ́n ń sọ pé idà tàbí ìyàn kò ní wáyé ní ilẹ̀ yìí, idà àti ìyàn ni yóò pa àwọn wòlíì náà.
16 Àwọn èèyàn tí wọ́n sì ń sọ àsọtẹ́lẹ̀ fún yóò di òkú tí wọ́n á gbé jù sí àwọn ojú ọ̀nà Jerúsálẹ́mù nítorí ìyàn àti idà. Ẹnì kankan kò sì ní sin wọ́n, látorí àwọn fúnra wọn dórí àwọn ìyàwó wọn àti àwọn ọmọkùnrin wọn pẹ̀lú àwọn ọmọbìnrin wọn, torí màá mú àjálù tí ó tọ́ sí wọn bá wọn.’
17 “Sọ ọ̀rọ̀ yìí fún wọn pé, ‘Kí omijé ṣàn ní ojú mi tọ̀sántòru, kí ó má sì dá, Nítorí wọ́n ti lu wúńdíá àwọn èèyàn mi ní àlùbolẹ̀, Wọ́n sì dá ọgbẹ́ sí i lára yánnayànna.
18 Bí mo bá jáde lọ sínú pápá, tí mo sì wò, Àwọn tí idà pa ni mò ń rí! Bí mo bá sì wá sínú ìlú, Àwọn àrùn tí ìyàn fà ni mò ń rí! Nítorí wòlíì àti àlùfáà ti lọ káàkiri ní ilẹ̀ tí wọn ò mọ̀.’”
19 Ṣé o kọ Júdà sílẹ̀ pátápátá ni, àbí o ti kórìíra Síónì dé góńgó ni? Kí nìdí tí o fi lù wá débi tí a ò fi lè rí ìwòsàn? À ń retí àlàáfíà, àmọ́ ohun rere kan ò dé, À ń retí àkókò ìwòsàn, àmọ́ ìpayà là ń rí!
20 Jèhófà, a mọ̀ pé a ti hùwà burúkú, A sì mọ̀ pé àwọn baba ńlá wa ti ṣàṣìṣe, Nítorí a ti ṣẹ̀ ọ́.
21 Nítorí orúkọ rẹ, má kọ̀ wá sílẹ̀; Má ṣe fojú àbùkù wo ìtẹ́ ògo rẹ. Rántí, má sì da májẹ̀mú tí o bá wa dá.
22 Ǹjẹ́ ìkankan lára àwọn òrìṣà lásánlàsàn tí àwọn orílẹ̀-èdè ń bọ lè rọ òjò, Àbí ṣé ọ̀run fúnra rẹ̀ pàápàá lè dá rọ ọ̀wààrà òjò? Ìwọ nìkan lo lè ṣe é, Jèhófà Ọlọ́run wa. A sì ní ìrètí nínú rẹ, Nítorí ìwọ nìkan ló ń ṣe gbogbo nǹkan yìí.
15 Nígbà náà, Jèhófà sọ fún mi pé: “Bí Mósè àti Sámúẹ́lì bá tiẹ̀ dúró níwájú mi, mi ò ní ṣojúure sí àwọn èèyàn yìí. Lé wọn kúrò níwájú mi, kí wọ́n máa lọ.
2 Bí wọ́n bá sì bi ọ́ pé, ‘Kí ló máa ṣẹlẹ̀ sí wa?’ kí o sọ fún wọn pé, ‘Ohun tí Jèhófà sọ nìyí: “Àjàkálẹ̀ àrùn máa pa àwọn kan lára yín! Idà máa pa àwọn kan lára yín! Ìyàn máa pa àwọn míì lára yín! Àwọn kan lára yín sì máa lọ sóko ẹrú!”’
3 “‘Màá yan ìyọnu mẹ́rin lé wọn lórí,’ ni Jèhófà wí, ‘idà láti pa wọ́n, àwọn ajá láti wọ́ òkú wọn lọ àti àwọn ẹyẹ ojú ọ̀run pẹ̀lú àwọn ẹranko orí ilẹ̀ láti jẹ wọ́n àti láti run wọ́n.
4 Màá sì sọ wọ́n di ohun àríbẹ̀rù lójú gbogbo ìjọba ayé nítorí ohun tí Mánásè ọmọ Hẹsikáyà, ọba Júdà ṣe ní Jerúsálẹ́mù.
5 Ta ló máa ṣàánú rẹ, ìwọ Jerúsálẹ́mù, Ta ló máa bá ọ kẹ́dùn, Ta ló sì máa yà wá béèrè àlàáfíà rẹ?’
6 ‘O ti fi mí sílẹ̀,’ ni Jèhófà wí. ‘Ò ń kẹ̀yìn sí mi ṣáá. Torí náà, màá na ọwọ́ mi sí ọ, màá sì pa ọ́ run. Mo ti ṣàánú rẹ títí, ó ti sú mi.
7 Màá fi àmúga fẹ́ wọn bí ọkà ní àwọn ẹnubodè ilẹ̀ náà. Màá mú kí wọ́n ṣòfò ọmọ. Màá pa àwọn èèyàn mi run, Nítorí wọn ò yí pa dà kúrò nínú ọ̀nà wọn.
8 Màá mú kí àwọn opó wọn pọ̀ ju iyanrìn òkun lọ. Màá mú apanirun wá bá wọn ní ọ̀sán gangan, yóò wá bá àwọn ìyá àti àwọn ọ̀dọ́kùnrin. Màá sì mú ìrúkèrúdò àti ẹ̀rù wá bá wọn lójijì.
9 Ó ti rẹ obìnrin tó bí ọmọ méje tẹnutẹnu; Ó ń mí gúlegúle. Oòrùn rẹ̀ ti wọ̀ ní ọ̀sán gangan, Ìtìjú ti bá a, ó sì ti tẹ́.’ ‘Àwọn díẹ̀ tó sì ṣẹ́ kù lára wọn Ni màá jẹ́ kí àwọn ọ̀tá wọn fi idà pa,’ ni Jèhófà wí.”
10 Ìwọ ìyá mi, mo gbé nítorí pé o bí mi, Ọkùnrin tí gbogbo ilẹ̀ náà ń bá jà, tí wọ́n sì ń bá fa wàhálà. Mi ò yáni lówó, bẹ́ẹ̀ ni mi ò yáwó lọ́wọ́ ẹnì kankan; Àmọ́ gbogbo wọn ń gbé mi ṣépè.
11 Jèhófà sọ pé: “Màá tì ọ́ lẹ́yìn; Màá bá ọ bá ọ̀tá sọ̀rọ̀ ní àkókò àjálù Àti ní àkókò ìdààmú.
12 Ṣé a rí ẹni tó lè ṣẹ́ irin sí wẹ́wẹ́, Irin tó wá láti àríwá, tàbí tó lè ṣẹ́ bàbà sí wẹ́wẹ́?
13 Màá jẹ́ kí wọ́n kó àwọn ohun àmúṣọrọ̀ rẹ àti ìṣúra rẹ lọ, Kì í ṣe láti gba owó, àmọ́ ó jẹ́ nítorí gbogbo ẹ̀ṣẹ̀ tí o dá ní gbogbo ilẹ̀ rẹ.
14 Màá kó wọn fún àwọn ọ̀tá rẹ Kí wọ́n lè kó wọn lọ sí ilẹ̀ tí ìwọ kò mọ̀. Torí ìbínú mi ti mú kí iná kan ràn, Á sì máa jó lára rẹ.”
15 Ìwọ fúnra rẹ mọ̀, Jèhófà, Rántí mi kí o sì kíyè sí mi. Gbẹ̀san mi lára àwọn tó ń ṣe inúnibíni sí mi. Má ṣe jẹ́ kí n ṣègbé torí o kì í tètè bínú. O ṣáà mọ̀ pé nítorí rẹ ni mo ṣe ń fara da ẹ̀gàn yìí.
16 Mo rí ọ̀rọ̀ rẹ, mo sì jẹ ẹ́; Ọ̀rọ̀ rẹ sì di ayọ̀ fún mi àti ìdùnnú ọkàn mi, Nítorí wọ́n ti fi orúkọ rẹ pè mí, Jèhófà Ọlọ́run àwọn ọmọ ogun.
17 Mi ò jókòó ní àwùjọ àwọn alárìíyá, kí n sì máa yọ̀. Nítorí ọwọ́ rẹ wà lára mi, ṣe ni mo dá jókòó, Torí o ti fi ìbínú kún inú mi.
18 Kí nìdí tí ìrora mi ò fi lọ, tí ọgbẹ́ mi ò sì ṣeé wò sàn? Tí ó kọ̀ tí kò sàn. Ṣé o máa wá dà bí orísun omi tó ń tanni jẹ sí mi Tí kò ṣeé gbẹ́kẹ̀ lé ni?
19 Torí náà, ohun tí Jèhófà sọ nìyí: “Bí o bá pa dà, nígbà náà, màá mú ọ bọ̀ sípò, Wàá sì dúró níwájú mi. Tí o bá ya ohun tó ṣeyebíye sọ́tọ̀ kúrò lára àwọn ohun tí kò ní láárí, Wàá ṣe agbẹnusọ fún mi. Àwọn ló máa wá sọ́dọ̀ rẹ, Àmọ́ ìwọ kò ní lọ bá wọn.”
20 “Màá sọ ọ́ di odi bàbà tó lágbára sí àwọn èèyàn yìí. Ó dájú pé wọ́n á bá ọ jà, Àmọ́ wọn ò ní borí rẹ, Torí mo wà pẹ̀lú rẹ, láti gbà ọ́ àti láti dá ọ sílẹ̀,” ni Jèhófà wí.
21 “Màá sì gbà ọ́ sílẹ̀ lọ́wọ́ àwọn ẹni burúkú Màá rà ọ́ pa dà kúrò lọ́wọ́ àwọn aláìláàánú.”
16 Jèhófà bá mi sọ̀rọ̀ lẹ́ẹ̀kan sí i pé:
2 “O ò gbọ́dọ̀ fẹ́ ìyàwó, o ò sì gbọ́dọ̀ ní àwọn ọmọkùnrin àti àwọn ọmọbìnrin ní ibí yìí.
3 Nítorí ohun tí Jèhófà sọ nípa àwọn ọmọkùnrin àti àwọn ọmọbìnrin tí wọ́n bí ní ibí yìí àti nípa àwọn ìyá wọn àti àwọn bàbá wọn tó bí wọn ní ilẹ̀ yìí ni pé:
4 ‘Àrùn burúkú ni yóò pa wọ́n, ẹnì kankan ò ní ṣọ̀fọ̀ wọn, bẹ́ẹ̀ ni wọn ò ní sin wọ́n; wọ́n á dà bí ajílẹ̀ lórí ilẹ̀. Idà àti ìyàn ni yóò pa wọ́n, òkú wọn yóò sì di oúnjẹ fún àwọn ẹyẹ ojú ọ̀run àti àwọn ẹranko orí ilẹ̀.’
5 Nítorí ohun tí Jèhófà sọ nìyí, ‘Má wọnú ilé tí àwọn tó ń ṣọ̀fọ̀ ti ń jẹ àsè, Má lọ bá wọn pohùn réré ẹkún, má sì bá wọn kẹ́dùn.’ ‘Torí mo ti mú àlàáfíà mi kúrò lọ́dọ̀ àwọn èèyàn yìí,’ ni Jèhófà wí, ‘Títí kan ìfẹ́ mi tí kì í yẹ̀ àti àánú mi.
6 Àti ẹni ńlá àti ẹni kékeré, gbogbo wọn ni yóò kú ní ilẹ̀ yìí. A kò ní sin wọ́n, Ẹnì kankan ò ní ṣọ̀fọ̀ wọn, Bẹ́ẹ̀ ni ẹnì kankan ò ní fi abẹ kọ ara rẹ̀ tàbí kó mú orí ara rẹ̀ pá nítorí wọn.
7 Ẹnì kankan ò ní fún àwọn tó ń ṣọ̀fọ̀ lóúnjẹ, Láti tù wọ́n nínú nítorí èèyàn wọn tó kú; Bẹ́ẹ̀ ni ẹnì kankan ò ní fún wọn ní ife wáìnì mu láti tù wọ́n nínú Nítorí bàbá àti ìyá wọn tó ṣaláìsí.
8 Ìwọ kò sì gbọ́dọ̀ wọ ilé tí wọ́n ti ń se àsè Láti bá wọn jókòó, láti jẹ àti láti mu.’
9 “Nítorí ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Wò ó ní ibí yìí, lójú rẹ àti ní ìgbà ayé rẹ, màá fòpin sí ìró ayọ̀ àti ìdùnnú, ohùn ọkọ ìyàwó àti ohùn ìyàwó.’
10 “Nígbà tí o bá sọ gbogbo ọ̀rọ̀ yìí fún àwọn èèyàn yìí, wọ́n á béèrè lọ́wọ́ rẹ pé, ‘Kí nìdí tí Jèhófà fi sọ pé kí gbogbo àjálù ńlá yìí dé bá wa? Kí la ṣe, ẹ̀ṣẹ̀ wo la ṣẹ Jèhófà Ọlọ́run wa?’
11 Kí o fún wọn lésì pé, ‘“Nítorí pé àwọn baba ńlá yín fi mí sílẹ̀,” ni Jèhófà wí, “wọ́n ń tẹ̀ lé àwọn ọlọ́run míì, wọ́n ń sìn wọ́n, wọ́n sì ń forí balẹ̀ fún wọn. Ńṣe ni wọ́n fi mí sílẹ̀, wọn kò sì pa òfin mi mọ́.
12 Ẹ ti ṣe ohun tó burú gan-an ju ti àwọn baba ńlá yín lọ, gbogbo yín ya alágídí, ẹ sì ń ṣe ohun tí ọkàn búburú yín sọ dípò kí ẹ máa ṣègbọràn sí mi.
13 Nítorí náà, màá lé yín jáde kúrò ní ilẹ̀ yìí sí ilẹ̀ tí ẹ̀yin tàbí àwọn baba ńlá yín kò mọ̀, ibẹ̀ ni ẹ ó ti sin àwọn ọlọ́run míì tọ̀sántòru, torí mi ò ní ṣojú rere sí yín.”’
14 “‘Síbẹ̀, ìgbà kan ń bọ̀,’ ni Jèhófà wí, ‘tí wọn ò ní máa sọ pé: “Bí Jèhófà ti wà láàyè, ẹni tó mú àwọn èèyàn Ísírẹ́lì jáde kúrò ní ilẹ̀ Íjíbítì!”
15 kàkà bẹ́ẹ̀, wọ́n á máa sọ pé: “Bí Jèhófà ti wà láàyè, ẹni tó mú àwọn èèyàn Ísírẹ́lì jáde kúrò ní ilẹ̀ àríwá àti gbogbo ilẹ̀ tó tú wọn ká sí!” màá sì mú wọn pa dà wá sí ilẹ̀ wọn, èyí tí mo fún àwọn baba ńlá wọn.’
16 ‘Wò ó, màá ránṣẹ́ pe ọ̀pọ̀ apẹja,’ ni Jèhófà wí, ‘Wọ́n á sì mú wọn bí ẹja. Lẹ́yìn ìyẹn, màá ránṣẹ́ pe ọ̀pọ̀ ọdẹ, Wọ́n á sì máa dọdẹ wọn kiri lórí gbogbo òkè ńlá àti gbogbo òkè kéékèèké Àti nínú àwọn pàlàpálá àpáta.
17 Nítorí ojú mi wà lára gbogbo ohun tí wọ́n ń ṣe. Wọn ò pa mọ́ lójú mi, Bẹ́ẹ̀ ni àṣìṣe wọn kò ṣókùnkùn sí mi.
18 Lákọ̀ọ́kọ́ ná, màá san ẹ̀kúnrẹ́rẹ́ ohun tó yẹ wọ́n nítorí àṣìṣe wọn àti ẹ̀ṣẹ̀ wọn, Nítorí wọ́n ti fi àwọn ère aláìlẹ́mìí ti òrìṣà ẹ̀gbin wọn sọ ilẹ̀ mi di aláìmọ́ Wọ́n sì ti fi àwọn ohun ìríra wọn kún inú ogún mi.’”
19 Jèhófà, ìwọ ni okun mi àti ibi ààbò mi, Ibi tí mò ń sá sí ní ọjọ́ ìdààmú, Ọ̀dọ̀ rẹ ni àwọn orílẹ̀-èdè yóò wá láti gbogbo ìkángun ayé, Wọ́n á sì sọ pé: “Kìkìdá èké ni àwọn baba ńlá wa jogún, Asán àti àwọn nǹkan tí kò wúlò fún ohunkóhun.”
20 Ǹjẹ́ èèyàn lè ṣe àwọn ọlọ́run fún ara rẹ̀ Nígbà tí wọn kì í ṣe ọlọ́run ní ti gidi?
21 “Nítorí náà, màá jẹ́ kí wọ́n mọ̀, Lọ́tẹ̀ yìí, màá jẹ́ kí wọ́n mọ agbára àti okun mi, Wọ́n á sì gbà pé Jèhófà ni orúkọ mi.”
17 “Ẹ̀ṣẹ̀ Júdà ni a ti fi kálàmù irin kọ sílẹ̀. A ti fi ṣóńṣó dáyámọ́ǹdì fín in sára wàláà ọkàn wọn Àti sára àwọn ìwo pẹpẹ wọn,
2 Nígbà tí àwọn ọmọ wọn rántí pẹpẹ wọn àti òpó òrìṣà wọn Lẹ́gbẹ̀ẹ́ igi tó gbẹ̀rẹ̀gẹ̀jigẹ̀, lórí àwọn ibi tó ga,
3 Lórí àwọn òkè ní àwọn ìgbèríko tó tẹ́jú. Àwọn ohun àmúṣọrọ̀ rẹ, gbogbo ìṣúra rẹ ni màá jẹ́ kí wọ́n kó lọ Títí kan àwọn ibi gíga rẹ nítorí ẹ̀ṣẹ̀ tí o dá ní gbogbo ìpínlẹ̀ rẹ.
4 Ìwọ fúnra rẹ máa yọ̀ǹda ogún tí mo fún ọ. Màá sì mú kí o sin àwọn ọ̀tá rẹ ní ilẹ̀ tí o kò mọ̀, Nítorí o ti mú kí ìbínú mi ràn bí iná. Yóò máa jó títí lọ.”
5 Ohun tí Jèhófà sọ nìyí: “Ègún ni fún ọkùnrin tó gbẹ́kẹ̀ lé èèyàn lásánlàsàn, Tó gbára lé agbára èèyàn, Tí ọkàn rẹ̀ sì pa dà lẹ́yìn Jèhófà.
6 Yóò dà bí igi tó dá wà ní aṣálẹ̀. Kò ní rí i nígbà tí ohun rere bá dé, Ṣùgbọ́n àwọn ibi tó gbẹ nínú aginjù ni yóò máa gbé, Ní ilẹ̀ iyọ̀ tí kò sí ẹnì kankan tó lè gbé ibẹ̀.
7 Ìbùkún ni fún ọkùnrin tó gbẹ́kẹ̀ lé Jèhófà, Ẹni tó fi Jèhófà ṣe ìgbọ́kànlé rẹ̀.
8 Yóò dà bí igi tí a gbìn sí etí omi, Tó na gbòǹgbò rẹ̀ sínú odò. Kò ní mọ̀ ọ́n lára nígbà tí ooru bá dé, Ṣùgbọ́n àwọn ewé rẹ̀ yóò máa tutù yọ̀yọ̀ ní gbogbo ìgbà. Ní ọdún ọ̀gbẹlẹ̀, kò ní ṣàníyàn, Bẹ́ẹ̀ sì ni kò ní yéé so èso.
9 Ọkàn ń tanni jẹ ju ohunkóhun lọ, kò sóhun tí kò lè ṣe. Ta ló lè mọ̀ ọ́n?
10 Èmi, Jèhófà, ń wá inú ọkàn, Mo sì ń ṣàyẹ̀wò èrò inú, Kí n lè san èrè fún ẹnì kọ̀ọ̀kan gẹ́gẹ́ bí ọ̀nà rẹ̀ Àti gẹ́gẹ́ bí èso iṣẹ́ rẹ̀.
11 Bí ẹyẹ àparò tó máa ń sàba lórí ẹyin tí kì í ṣe tirẹ̀, Bẹ́ẹ̀ ni ẹni tó ń fi èrú kó ọrọ̀ jọ. Wọ́n á fi í sílẹ̀ ní ọ̀sán gangan ayé rẹ̀, Ní ìkẹyìn, á wá hàn pé òmùgọ̀ ni.”
12 Ìtẹ́ ológo tí a gbé ga láti ìbẹ̀rẹ̀, Ni ibi mímọ́ wa jẹ́.
13 Jèhófà, ìwọ ni ìrètí Ísírẹ́lì, Ojú máa ti gbogbo àwọn tó bá fi ọ́ sílẹ̀. Àwọn tó bá pẹ̀yìn dà lọ́dọ̀ rẹ ni a ó kọ orúkọ wọn sórí eruku ilẹ̀, Torí pé wọ́n ti fi Jèhófà sílẹ̀, ẹni tó jẹ́ orísun omi ìyè.
14 Wò mí sàn, Jèhófà, ara mi á sì dá. Gbà mí là, màá sì rí ìgbàlà, Nítorí ìwọ ni èmi yóò máa yìn.
15 Wò ó! Àwọn kan ń sọ fún mi pé: “Ọ̀rọ̀ Jèhófà dà? Jọ̀wọ́, jẹ́ kó wá!”
16 Ṣùgbọ́n ní tèmi, mi ò sá kúrò lẹ́yìn rẹ bí mo ti ń ṣe olùṣọ́ àgùntàn, Mi ò sì máa retí pé kí ọjọ́ àjálù dé. Gbogbo ohun tí mo fi ètè mi sọ lo mọ̀ dáadáa; Ìṣojú rẹ ni gbogbo rẹ̀ wáyé!
17 Má ṣe jẹ́ ohun ẹ̀rù fún mi. Ìwọ ni ibi ààbò mi ní ọjọ́ àjálù.
18 Jẹ́ kí ojú ti àwọn tó ń ṣe inúnibíni sí mi, Àmọ́ má ṣe jẹ́ kí ojú tì mí. Jẹ́ kí jìnnìjìnnì bá wọn, Àmọ́ má ṣe jẹ́ kí jìnnìjìnnì bá mi. Mú kí ọjọ́ àjálù dé bá wọn, Fọ́ wọn túútúú, kí o sì pa wọ́n run pátápátá.
19 Ohun tí Jèhófà sọ fún mi nìyí: “Lọ, kí o sì dúró ní ẹnubodè àwọn ọmọ èèyàn náà, èyí tí àwọn ọba Júdà ń gbà wọlé, tí wọ́n sì ń gbà jáde àti ní gbogbo ẹnubodè Jerúsálẹ́mù.
20 Sọ fún wọn pé, ‘Ẹ gbọ́ ọ̀rọ̀ Jèhófà, ẹ̀yin ọba Júdà àti gbogbo ẹ̀yin èèyàn Júdà pẹ̀lú gbogbo ẹ̀yin tó ń gbé ní Jerúsálẹ́mù, tí ẹ̀ ń gba àwọn ẹnubodè yìí wọlé.
21 Ohun tí Jèhófà sọ nìyí: “Ẹ ṣọ́ ara yín, ẹ má sì ru ẹrù èyíkéyìí ní ọjọ́ Sábáàtì tàbí kí ẹ gbé e gba àwọn ẹnubodè Jerúsálẹ́mù wọlé.
22 Ẹ kò gbọ́dọ̀ gbé ẹrù kankan jáde láti inú ilé yín ní ọjọ́ Sábáàtì, ẹ kò sì gbọ́dọ̀ ṣe iṣẹ́ kankan. Ẹ jẹ́ kí ọjọ́ Sábáàtì máa jẹ́ mímọ́, gẹ́gẹ́ bí mo ṣe pa á láṣẹ fún àwọn baba ńlá yín.
23 Ṣùgbọ́n wọn kò tẹ́tí sí mi, bẹ́ẹ̀ ni wọn kò fetí sílẹ̀, wọ́n ya alágídí kí wọ́n má bàa ṣègbọràn, kí wọ́n má sì gba ìbáwí.”’
24 “‘“Àmọ́, bí ẹ bá ṣègbọràn sí mi délẹ̀délẹ̀,” ni Jèhófà wí, “tí ẹ kò gbé ẹrù kankan gba àwọn ẹnubodè ìlú yìí wọlé ní ọjọ́ Sábáàtì, tí ẹ sì jẹ́ kí ọjọ́ Sábáàtì máa jẹ́ mímọ́ ní ti pé ẹ kò ṣe iṣẹ́ kankan lọ́jọ́ náà,
25 nígbà náà, àwọn ọba àti àwọn ìjòyè, tí wọ́n jókòó lórí ìtẹ́ Dáfídì, tí wọ́n gun kẹ̀kẹ́ ẹṣin àti àwọn ẹṣin, àwọn àti àwọn ìjòyè wọn, àwọn èèyàn Júdà àti àwọn tó ń gbé Jerúsálẹ́mù, máa gba àwọn ẹnubodè ìlú yìí wọlé, àwọn èèyàn á sì máa gbé inú ìlú yìí títí láé.
26 Àwọn èèyàn á sì wá láti àwọn ìlú Júdà àti láti àyíká Jerúsálẹ́mù àti láti ilẹ̀ Bẹ́ńjámínì àti láti pẹ̀tẹ́lẹ̀  àti láti àwọn agbègbè olókè àti láti Négébù. Wọ́n á máa mú odindi ẹbọ sísun  àti ẹbọ àti ọrẹ ọkà àti oje igi tùràrí wá, wọ́n á sì máa mú ẹbọ ìdúpẹ́ wá sínú ilé Jèhófà.
27 “‘“Ṣùgbọ́n bí ẹ kò bá ṣègbọràn sí àṣẹ tí mo pa pé kí ẹ jẹ́ kí ọjọ́ Sábáàtì máa jẹ́ mímọ́, tí ẹ̀ ń ru ẹrù, tí ẹ sì ń gbé e gba àwọn ẹnubodè Jerúsálẹ́mù ní ọjọ́ Sábáàtì, ṣe ni màá sọ iná sí àwọn ẹnubodè rẹ̀, ó sì dájú pé á jó àwọn ilé gogoro tó láàbò ní Jerúsálẹ́mù run, a kò sì ní pa iná náà.”’”
18 Ọ̀rọ̀ tí Jèhófà bá Jeremáyà sọ nìyí, ó ní:
2 “Dìde, kí o sì lọ sí ilé amọ̀kòkò, ibẹ̀ sì ni màá ti jẹ́ kí o gbọ́ ọ̀rọ̀ mi.”
3 Torí náà, mo lọ sí ilé amọ̀kòkò, ó sì ń ṣiṣẹ́ lórí àgbá kẹ̀kẹ́ amọ̀kòkò.
4 Àmọ́, ohun tí amọ̀kòkò ń fi amọ̀ ṣe bà jẹ́ lọ́wọ́ rẹ̀. Amọ̀kòkò náà wá fi ṣe ohun míì, bó ṣe dáa lójú rẹ̀.
5 Ìgbà náà ni Jèhófà bá mi sọ̀rọ̀, ó ní:
6 “‘Ṣé mi ò lè ṣe yín bí amọ̀kòkò yìí ti ṣe ni, ẹ̀yin ilé Ísírẹ́lì?’ ni Jèhófà wí. ‘Wò ó! Bí amọ̀ ṣe rí lọ́wọ́ amọ̀kòkò, bẹ́ẹ̀ ni ẹ rí lọ́wọ́ mi, ẹ̀yin ilé Ísírẹ́lì.
7 Nígbà tí mo bá sọ pé màá fa orílẹ̀-èdè kan tàbí ìjọba kan tu, tí mo sọ pé màá ya á lulẹ̀, tí màá sì pa á run,
8 bí orílẹ̀-èdè náà bá jáwọ́ nínú ìwà burúkú rẹ̀ tí mo kìlọ̀ fún un, èmi náà á pèrò dà lórí àjálù tí mo ti sọ pé màá jẹ́ kó dé bá a.
9 Àmọ́, tí mo bá sọ pé màá kọ́ orílẹ̀-èdè kan tàbí ìjọba kan, tí mo sọ pé màá gbìn ín,
10 tó bá ṣe ohun tó burú lójú mi, tí kò sì ṣègbọràn sí ohùn mi, ńṣe ni màá pèrò dà nípa ohun rere tí mo sọ pé màá ṣe fún un.’
11 “Ní báyìí, jọ̀wọ́ sọ fún àwọn èèyàn Júdà àti àwọn tó ń gbé ní Jerúsálẹ́mù pé, ‘Ohun tí Jèhófà sọ nìyí: “Wò ó, mò ń ṣètò àjálù kan fún yín, mo sì ń pète ohun kan fún yín. Torí náà, ẹ jọ̀wọ́, ẹ yí pa dà kúrò ní ọ̀nà búburú yín, kí ẹ sì tún ọ̀nà yín àti ìwà yín ṣe.”’”
12 Àmọ́ wọ́n sọ pé: “Kò sí ìrètí! Torí pé tinú wa la máa ṣe, ẹnì kọ̀ọ̀kan wa máa ya alágídí, tí á sì máa ṣe ohun tí ọkàn burúkú rẹ̀ ń sọ.”
13 Nítorí náà, ohun tí Jèhófà sọ nìyí: “Ẹ jọ̀wọ́, ẹ béèrè lọ́wọ́ àwọn orílẹ̀-èdè. Ta ló ti gbọ́ irú èyí rí? Wúńdíá Ísírẹ́lì ti ṣe ohun tó burú jù lọ.
14 Ṣé yìnyín lè yọ́ kúrò lára àwọn àpáta tó wà ní gẹ̀rẹ́gẹ̀rẹ́ Lẹ́bánónì? Tàbí ṣé omi tútù tó ń ṣàn bọ̀ láti ibi tó jìnnà lè gbẹ?
15 Àmọ́ àwọn èèyàn mi ti gbàgbé mi. Torí pé wọ́n ń rú ẹbọ sí àwọn ohun tí kò ní láárí, Wọ́n ń mú kí àwọn èèyàn fẹsẹ̀ kọ ní ọ̀nà wọn, àwọn ojú ọ̀nà àtijọ́, Láti rìn ní ọ̀nà gbágungbàgun, ọ̀nà tí kò dán, tí kò sì tẹ́jú,
16 Láti sọ ilẹ̀ wọn di ohun àríbẹ̀rù Tí á sì di ohun àrísúfèé títí láé. Gbogbo ẹni tó bá ń gba ibẹ̀ kọjá á wò ó, ẹ̀rù á bà á, á sì mi orí rẹ̀.
17 Màá tú wọn ká níwájú ọ̀tá bí ẹ̀fúùfù láti ìlà oòrùn. Ẹ̀yìn ni màá kọ sí wọn, mi ò ní kọ ojú sí wọn, ní ọjọ́ àjálù wọn.”
18 Wọ́n sì sọ pé: “Ẹ wá, ẹ jẹ́ kí a gbìmọ̀ ibi sí Jeremáyà, nítorí òfin kò ní kúrò lọ́dọ̀ àwọn àlùfáà, ìmọ̀ràn kò sì ní kúrò lọ́dọ̀ àwọn amòye, bẹ́ẹ̀ ni ọ̀rọ̀ Ọlọ́run kò ní kúrò lọ́dọ̀ àwọn wòlíì. Ẹ wá, ẹ jẹ́ kí a sọ̀rọ̀ burúkú sí i, kí a má sì fiyè sí ohun tó ń sọ.”
19 Fiyè sí mi, Jèhófà, Sì fetí sí ohun tí àwọn alátakò mi ń sọ.
20 Ṣé ó yẹ kéèyàn fi ibi san ire? Nítorí wọ́n ti gbẹ́ kòtò fún ẹ̀mí mi. Rántí bí mo ṣe dúró níwájú rẹ láti sọ ohun tó dáa nípa wọn, Kí o lè yí ìbínú rẹ kúrò lórí wọn.
21 Torí náà, fi àwọn ọmọ wọn fún ìyàn, Sì fi àwọn fúnra wọn fún idà. Kí àwọn ìyàwó wọn ṣòfò ọmọ, kí wọ́n sì di opó. Kí àjàkálẹ̀ àrùn pa àwọn ọkùnrin wọn, Kí idà sì pa àwọn ọ̀dọ́kùnrin wọn lójú ogun.
22 Jẹ́ kí a gbọ́ igbe ẹkún láti inú ilé wọn Nígbà tí o bá mú àwọn jàǹdùkú wá bá wọn lójijì. Nítorí wọ́n ti gbẹ́ kòtò láti fi mú mi Wọ́n sì ti dẹ pańpẹ́ fún ẹsẹ̀ mi.
23 Ṣùgbọ́n, ìwọ Jèhófà, O mọ gbogbo ètekéte wọn dáadáa, bí wọ́n ṣe fẹ́ pa mí. Má bo àṣìṣe wọn, Má sì pa ẹ̀ṣẹ̀ wọn rẹ́ kúrò níwájú rẹ. Jẹ́ kí wọ́n fẹsẹ̀ kọ níwájú rẹ Nígbà tí o bá dojú ìjà kọ wọ́n nínú ìbínú rẹ.
19 Ohun tí Jèhófà sọ nìyí: “Lọ ra ṣágo amọ̀ lọ́dọ̀ amọ̀kòkò. Mú lára àwọn àgbààgbà àwọn èèyàn náà àti lára àwọn àgbààgbà nínú àwọn àlùfáà,
2 kí o sì jáde lọ sí Àfonífojì Ọmọ Hínómù, tó wà ní ibi àtiwọ Ẹnubodè Èéfọ́ Ìkòkò. Ibẹ̀ sì ni kí o ti kéde àwọn ọ̀rọ̀ tí mo sọ fún ọ.
3 Kí o sọ pé, ‘Ẹ gbọ́ ọ̀rọ̀ Jèhófà, ẹ̀yin ọba Júdà àti ẹ̀yin tó ń gbé Jerúsálẹ́mù. Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí: “‘“Màá tó mú àjálù kan wá bá ibí yìí, etí ẹnikẹ́ni tó bá sì gbọ́ nípa rẹ̀ máa hó yee.
4 Nítorí pé wọ́n ti fi mí sílẹ̀, wọ́n sì ti sọ ibí yìí di ibi tí kò ṣeé dá mọ̀. Ibẹ̀ ni wọ́n ti ń rú ẹbọ sí àwọn ọlọ́run míì, tí àwọn pẹ̀lú àwọn baba ńlá wọn àti àwọn ọba Júdà kò mọ̀, wọ́n sì ti fi ẹ̀jẹ̀ àwọn aláìṣẹ̀ kún ibí yìí.
5 Wọ́n kọ́ àwọn ibi gíga Báálì láti sun àwọn ọmọ wọn nínú iná bí odindi ẹbọ sísun sí Báálì, ohun tí mi ò pa láṣẹ tàbí sọ nípa rẹ̀, tí kò sì wá sí mi lọ́kàn rí.”’
6 “‘“Nítorí náà, wò ó! ọjọ́ ń bọ̀,” ni Jèhófà wí, “tí a kò ní pe ibí yìí ní Tófétì tàbí Àfonífojì Ọmọ Hínómù mọ́, àmọ́ Àfonífojì Ìpànìyàn la ó máa pè é.
7 Màá sọ ohun tí Júdà àti Jerúsálẹ́mù ń gbèrò di asán ní ibí yìí, màá jẹ́ kí àwọn ọ̀tá fi idà pa wọ́n, màá sì jẹ́ kí àwọn tó fẹ́ gba ẹ̀mí wọn rí wọn pa. Màá jẹ́ kí òkú wọn di oúnjẹ fún àwọn ẹyẹ ojú ọ̀run àti àwọn ẹranko orí ilẹ̀.
8 Màá sọ ìlú yìí di ohun àríbẹ̀rù àti ohun àrísúfèé. Gbogbo ẹni tó bá ń gba ibẹ̀ kọjá á wò ó, ẹ̀rù á bà á, á sì súfèé nítorí ìyọnu rẹ̀.
9 Màá sì mú kí wọ́n jẹ ẹran ara àwọn ọmọkùnrin wọn àti ti àwọn ọmọbìnrin wọn, kálukú wọn á sì jẹ ẹran ara ọmọnìkejì rẹ̀, nítorí ogun tó dó tì wọ́n àti ìdààmú tó bá wọn nígbà tí àwọn ọ̀tá wọn àti àwọn tó fẹ́ gba ẹ̀mí wọn há wọn mọ́.”’
10 “Lẹ́yìn náà, fọ́ ṣágo náà mọ́lẹ̀ lójú àwọn ọkùnrin tó tẹ̀ lé ọ lọ,
11 kí o sì sọ fún wọn pé, ‘Ohun tí Jèhófà Ọlọ́run àwọn ọmọ ogun sọ nìyí: “Bí màá ṣe fọ́ àwọn èèyàn yìí àti ìlú yìí nìyẹn bí ìgbà tí èèyàn fọ́ ohun tí amọ̀kòkò ṣe mọ́lẹ̀, tí kò fi ní àtúnṣe mọ́. Wọ́n á sì sin òkú ní Tófétì títí kò fi ní sí àyè mọ́ láti sìnkú.”’
12 “‘Ohun tí màá ṣe sí ibí yìí rèé,’ ni Jèhófà wí, ‘àti sí àwọn tó ń gbé ibẹ̀, láti ṣe ìlú yìí bíi Tófétì.
13 Àwọn ilé Jerúsálẹ́mù àti ilé àwọn ọba Júdà á sì di aláìmọ́ bí ibí yìí, bíi Tófétì, àní títí kan gbogbo ilé tí wọ́n ń rú ẹbọ ní òrùlé rẹ̀ sí gbogbo ọmọ ogun ọ̀run, tí wọ́n sì ti ń da ọrẹ ohun mímu sí àwọn ọlọ́run míì.’”
14 Nígbà tí Jeremáyà dé láti Tófétì, níbi tí Jèhófà rán an lọ láti sọ tẹ́lẹ̀, ó dúró ní àgbàlá ilé Jèhófà, ó sì sọ fún gbogbo àwọn èèyàn náà pé:
15 “Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Wò ó, màá mú gbogbo àjálù tí mo sọ nípa rẹ̀ wá sórí ìlú yìí àti sórí gbogbo ìlú tó yí i ká, nítorí wọ́n ti ya alágídí, wọn kò sì ṣègbọràn sí ọ̀rọ̀ mi.’”
20 Ó ṣẹlẹ̀ pé Páṣúrì, ọmọ Ímérì, àlùfáà, tó tún jẹ́ olórí àwọn kọmíṣọ́nnà nínú ilé Jèhófà fetí sí Jeremáyà nígbà tó ń sọ àsọtẹ́lẹ̀ àwọn nǹkan yìí.
2 Ni Páṣúrì bá lu wòlíì Jeremáyà, ó sì fi í sínú àbà tó wà ní Ẹnubodè Òkè ti Bẹ́ńjámínì, tó wà ní ilé Jèhófà.
3 Ṣùgbọ́n ní ọjọ́ kejì, nígbà tí Páṣúrì tú Jeremáyà sílẹ̀ nínú àbà, Jeremáyà sọ fún un pé: “Jèhófà ti fún ọ lórúkọ, o kì í ṣe Páṣúrì mọ́, bí kò ṣe Ẹ̀rù Yí Mi Ká.
4 Nítorí ohun tí Jèhófà sọ nìyí, ‘Màá sọ ọ́ di ohun ẹ̀rù sí ara rẹ àti sí gbogbo àwọn ọ̀rẹ́ rẹ, àwọn ọ̀tá wọn á sì fi idà pa wọ́n ní ìṣojú rẹ. Màá fa gbogbo Júdà lé ọwọ́ ọba Bábílónì, á kó wọn lọ sí ìgbèkùn ní Bábílónì, á sì fi idà pa wọ́n.
5 Màá fi gbogbo ọrọ̀ ìlú yìí, gbogbo ohun àmúṣọrọ̀ rẹ̀ pẹ̀lú gbogbo ohun iyebíye rẹ̀ àti gbogbo ìṣúra àwọn ọba Júdà lé àwọn ọ̀tá wọn lọ́wọ́. Wọ́n á gba tọwọ́ wọn, wọ́n á mú wọn, wọ́n á sì kó wọn lọ sí Bábílónì.
6 Ní tìrẹ, ìwọ Páṣúrì àti gbogbo àwọn tó ń gbé inú ilé rẹ, ẹ ó lọ sí oko ẹrú. Wàá lọ sí Bábílónì, ibẹ̀ ni wàá kú sí, ibẹ̀ sì ni wọ́n á sin ìwọ àti gbogbo àwọn ọ̀rẹ́ rẹ sí torí o ti sọ àsọtẹ́lẹ̀ èké fún wọn.’”
7 O ti yà mí lẹ́nu, Jèhófà, ẹnu sì yà mí. O lo agbára rẹ lórí mi, o sì borí. Mo di ẹni ẹ̀sín láti àárọ̀ ṣúlẹ̀; Gbogbo èèyàn ló ń fi mí ṣe yẹ̀yẹ́.
8 Nítorí nígbàkigbà tí mo bá sọ̀rọ̀, ṣe ni mò ń ké jáde, tí mo sì ń kéde pé, “Ìwà ipá àti ìparun!” Nítorí pé ọ̀rọ̀ Jèhófà ti di ohun tó ń fa èébú àti yẹ̀yẹ́ fún mi láti àárọ̀ ṣúlẹ̀.
9 Torí náà, mo sọ pé: “Mi ò ní sọ nípa rẹ̀ mọ́, Mi ò sì ní sọ̀rọ̀ ní orúkọ rẹ̀ mọ́.” Àmọ́ nínú ọkàn mi, ńṣe ló dà bí iná tó ń jó, tí wọ́n sé mọ́ inú egungun mi, Mi ò lè pa á mọ́ra mọ́, Mi ò sì lè fara dà á mọ́.
10 Nítorí mo ti gbọ́ ọ̀pọ̀ àhesọ ọ̀rọ̀ tó burú; Ohun ẹ̀rù yí mi ká. “Ẹ fẹ̀sùn kàn án; ẹ jẹ́ ká fẹ̀sùn kàn án!” Gbogbo àwọn tó ń sọ pé àwọn fẹ́ àlàáfíà fún mi, ìṣubú mi ni wọ́n ń wá: “Bóyá ó máa ṣàṣìṣe torí pé kò kíyè sára, Tí a ó sì lè borí rẹ̀, kí a sì gbẹ̀san lára rẹ̀.”
11 Ṣùgbọ́n Jèhófà wà pẹ̀lú mi bíi jagunjagun tó ń bani lẹ́rù. Ìdí nìyẹn tí àwọn tó ń ṣe inúnibíni sí mi á fi fẹsẹ̀ kọ, wọn ò sì ní borí. Ojú á tì wọ́n wẹ̀lẹ̀mù, torí pé wọn ò ní ṣàṣeyọrí. Wọ́n á tẹ́ títí láé, ẹ̀tẹ́ wọn ò sì ní ṣeé gbàgbé.
12 Ṣùgbọ́n ìwọ, Jèhófà Ọlọ́run àwọn ọmọ ogun, ń ṣàyẹ̀wò àwọn olódodo; Ò ń rí èrò inú àti ọkàn. Jẹ́ kí n rí ẹ̀san rẹ lára wọn, Nítorí ọwọ́ rẹ ni mo fi ẹjọ́ mi lé.
13 Ẹ kọrin sí Jèhófà! Ẹ yin Jèhófà! Nítorí ó ti gba àwọn aláìní sílẹ̀ lọ́wọ́ àwọn aṣebi.
14 Ègún ni fún ọjọ́ tí wọ́n bí mi! Kí ọjọ́ tí ìyá mi bí mi má gba ìbùkún!
15 Ègún ni fún ọkùnrin tó mú ìròyìn ayọ̀ wá fún bàbá mi pé: “Ìyàwó rẹ ti bímọ, ọkùnrin ló bí!” Tó mú inú rẹ̀ dùn gidigidi.
16 Kí ọkùnrin yẹn dà bí àwọn ìlú tí Jèhófà wó lulẹ̀ láìkẹ́dùn. Kí ó gbọ́ igbe ẹkún ní òwúrọ̀ àti ìró ogun ní ọ̀sán gangan.
17 Kí nìdí tí ò kúkú fi pa mí nígbà tí mo wà nínú ikùn, Kí inú ìyá mi lè di ibi ìsìnkú mi Kí oyún wà nínú ikùn rẹ̀ nígbà gbogbo?
18 Kí nìdí tí mo fi jáde kúrò nínú ikùn Láti rí ìdààmú àti ẹ̀dùn ọkàn, Láti mú kí àwọn ọjọ́ mi dópin nínú ìtìjú?
21 Jeremáyà gbọ́ ọ̀rọ̀ látọ̀dọ̀ Jèhófà, nígbà tí Ọba Sedekáyà rán Páṣúrì ọmọ Málíkíjà àti Sefanáyà ọmọ Maaseáyà, àlùfáà sí i, pé:
2 “Jọ̀wọ́ bá wa wádìí lọ́dọ̀ Jèhófà, torí pé Nebukadinésárì ọba Bábílónì ń bá wa jà. Bóyá Jèhófà á ṣe ọ̀kan lára àwọn iṣẹ́ àrà rẹ̀ nítorí wa, kí ọba yìí lè pa dà lẹ́yìn wa.”
3 Jeremáyà sọ fún wọn pé: “Ẹ sọ fún Sedekáyà pé,
4 ‘Ohun tí Jèhófà Ọlọ́run Ísírẹ́lì sọ nìyí: “Wò ó, màá jẹ́ kí àwọn ohun ìjà tó wà ní ọwọ́ yín dojú kọ yín, àwọn ohun tí ẹ fi ń bá ọba Bábílónì jà pẹ̀lú àwọn ará Kálídíà tí wọ́n dó tì yín lẹ́yìn odi. Màá sì kó wọn jọ sí àárín ìlú yìí.
5 Èmi fúnra mi máa na apá mi àti ọwọ́ mi tó lágbára jáde láti bá yín jà pẹ̀lú ìbínú àti ìrunú àti ìkannú ńlá.
6 Màá pa àwọn tó ń gbé ìlú yìí, látorí èèyàn dórí ẹranko. Àjàkálẹ̀ àrùn ńlá ni yóò sì pa wọ́n.”’
7 “‘Jèhófà sọ pé, “Lẹ́yìn náà, màá fi Sedekáyà ọba Júdà àti àwọn ìránṣẹ́ rẹ̀ àti àwọn èèyàn ìlú yìí, ìyẹn àwọn tó bọ́ lọ́wọ́ àjàkálẹ̀ àrùn, idà àti ìyàn, lé ọwọ́ Nebukadinésárì ọba Bábílónì, lé ọwọ́ àwọn ọ̀tá wọn àti lé ọwọ́ àwọn tó fẹ́ gba ẹ̀mí wọn. Á fi idà pa wọ́n. Kò ní bá wọn kẹ́dùn, bẹ́ẹ̀ ni kò ní yọ́nú sí wọn tàbí kó ṣàánú wọn.”’
8 “Kí o sì sọ fún àwọn èèyàn yìí pé, ‘Ohun tí Jèhófà sọ nìyí: “Wò ó, mò ń fi ọ̀nà ìyè àti ọ̀nà ikú síwájú yín.
9 Idà àti ìyàn pẹ̀lú àjàkálẹ̀ àrùn ni yóò pa àwọn tó bá dúró nínú ìlú yìí. Àmọ́ ẹni tó bá jáde, tó sì fi ara rẹ̀ lé ọwọ́ àwọn ará Kálídíà tí wọ́n dó tì yín, á máa wà láàyè, á sì jèrè ẹ̀mí rẹ̀.”’
10 “‘“Nítorí mo ti dojú mi kọ ìlú yìí láti mú àjálù bá a, kì í ṣe fún ire,” ni Jèhófà wí. “Màá fi lé ọba Bábílónì lọ́wọ́, á sì dáná sun ún.”
11 “‘Ẹ̀yin agbo ilé ọba Júdà: Ẹ gbọ́ ọ̀rọ̀ Jèhófà.
12 Ẹ̀yin ilé Dáfídì, ohun tí Jèhófà sọ nìyí: “Ẹ máa dá ẹjọ́ bó ṣe tọ́ ní àràárọ̀, Kí ẹ sì gba ẹni tí àwọn oníjìbìtì jà lólè sílẹ̀, Kí ìbínú mi má bàa sọ bí iná Tó ń jó tí ẹnì kankan kò lè pa Nítorí ìwà ibi yín.”’
13 ‘Wò ó, mo dojú kọ ọ́, ìwọ tó ń gbé àfonífojì, Ìwọ àpáta tó wà ní ilẹ̀ tó tẹ́jú,’ ni Jèhófà wí. ‘Ní ti ẹ̀yin tí ẹ̀ ń sọ pé: “Ta ló lè wá bá wa jà? Ta ló sì lè ya wọnú àwọn ibùgbé wa?”
14 Màá mú kí ẹ jíhìn Gẹ́gẹ́ bí ìṣe yín,’ ni Jèhófà wí. ‘Màá dáná sun igbó rẹ̀, Á sì jó gbogbo ohun tó yí i ká run.’”
22 Ohun tí Jèhófà sọ nìyí: “Lọ sí ilé ọba Júdà, kí o sì jẹ́ iṣẹ́ yìí.
2 Kí o sọ pé, ‘Gbọ́ ọ̀rọ̀ Jèhófà, ìwọ ọba Júdà tí o jókòó sórí ìtẹ́ Dáfídì, ìwọ àti àwọn ìránṣẹ́ rẹ àti àwọn èèyàn rẹ, àwọn tó ń gba àwọn ẹnubodè yìí wọlé.
3 Ohun tí Jèhófà sọ nìyí: “Ẹ máa dá ẹjọ́ bó ṣe tọ́, kí ẹ sì máa ṣe òdodo. Ẹ gba ẹni tí àwọn oníjìbìtì jà lólè sílẹ̀. Ẹ má ṣe ni àjèjì èyíkéyìí lára, ẹ má ṣèkà sí ọmọ aláìníbaba èyíkéyìí tàbí opó. Ẹ má sì ta ẹ̀jẹ̀ aláìṣẹ̀ sílẹ̀ ní ibí yìí.
4 Torí bí ẹ bá ṣe ohun tí mo sọ yìí tọkàntọkàn, nígbà náà àwọn ọba tó ń jókòó lórí ìtẹ́ Dáfídì máa gba àwọn ẹnubodè ilé yìí wọlé, àwọn àti àwọn ìránṣẹ́ wọn pẹ̀lú àwọn èèyàn wọn á gun kẹ̀kẹ́ ẹṣin àti àwọn ẹṣin.”’
5 “‘Àmọ́ bí ẹ ò bá ṣe ohun tí mo sọ yìí, mo fi ara mi búra pé, ilé yìí máa di ahoro,’ ni Jèhófà wí.
6 “Nítorí ohun tí Jèhófà sọ nípa ilé ọba Júdà nìyí, ‘Bíi Gílíádì lo rí sí mi, Bí orí òkè Lẹ́bánónì. Ṣùgbọ́n màá sọ ọ́ di aginjù; Kò ní sí ọ̀kan nínú àwọn ìlú rẹ tó máa ṣeé gbé.
7 Màá yan àwọn apanirun láti wá bá ọ, Ẹnì kọ̀ọ̀kan pẹ̀lú àwọn ohun ìjà rẹ̀. Wọ́n á gé àwọn tó dára jù lọ lára igi kédárì rẹ lulẹ̀ Wọ́n á sì mú kí wọ́n ṣubú sínú iná.
8 “‘Ọ̀pọ̀ orílẹ̀-èdè máa kọjá lẹ́gbẹ̀ẹ́ ìlú yìí, wọ́n á sì bi ara wọn pé: “Kí nìdí tí Jèhófà fi ṣe irú èyí sí ìlú ńlá yìí?”
9 Wọ́n á fèsì pé: “Torí pé wọ́n fi májẹ̀mú Jèhófà Ọlọ́run wọn sílẹ̀, wọ́n forí balẹ̀ fún àwọn ọlọ́run míì, wọ́n sì ń sìn wọ́n.”’
10 Ẹ má sunkún nítorí ẹni tó ti kú, Ẹ má sì ṣọ̀fọ̀ rẹ̀. Kàkà bẹ́ẹ̀, ẹ máa sunkún pẹ̀rẹ̀pẹ̀rẹ̀ nítorí ẹni tó ń lọ, Torí kò ní pa dà mọ́ láti rí ilẹ̀ tí wọ́n bí i sí.
11 “Èyí ni ohun tí Jèhófà sọ nípa Ṣálúmù ọmọ Jòsáyà, ọba Júdà tó ń jọba nípò Jòsáyà bàbá rẹ̀, ẹni tó jáde kúrò ní ibí yìí: ‘Kò ní pa dà mọ́.
12 Nítorí ibi tí wọ́n mú un lọ ní ìgbèkùn ló máa kú sí, kò sì ní rí ilẹ̀ yìí mọ́.’
13 Ẹni tó ń fi àìṣòdodo kọ́ ilé rẹ̀ ti gbé! Tó ń fi àìṣẹ̀tọ́ kọ́ àwọn yàrá òkè rẹ̀, Tó ń mú kí ọmọnìkejì rẹ̀ sìn ín láìgba nǹkan kan, Tí kò sì fún un ní owó iṣẹ́ rẹ̀;
14 Ẹni tó sọ pé, ‘Màá kọ́ ilé ńlá fún ara mi Tí àwọn yàrá òkè rẹ̀ tóbi. Màá ṣe àwọn fèrèsé sí i Màá fi igi kédárì bò ó, màá sì fi ọ̀dà tó pupa fòò kùn ún.’
15 Ṣé wàá máa ṣàkóso lọ torí pé àwọn igi kédárì tí ò ń lò pọ̀ ju ti àwọn míì lọ ni? Bàbá rẹ jẹ, ó sì mu, Àmọ́, ó dá ẹjọ́ bó ṣe tọ́, ó ṣe òdodo, Nǹkan sì lọ dáadáa fún un.
16 Ó gbèjà ẹ̀tọ́ àwọn tí ìyà ń jẹ àti àwọn aláìní, Nǹkan sì lọ dáadáa. ‘Ǹjẹ́ kì í ṣe ohun tó fi hàn pé ẹnì kan mọ̀ mí nìyẹn?’ ni Jèhófà wí.
17 ‘Àmọ́ ojú rẹ àti ọkàn rẹ ò kúrò lórí bí o ṣe máa jẹ èrè tí kò tọ́, Lórí bí o ṣe máa ta ẹ̀jẹ̀ aláìṣẹ̀ sílẹ̀ Àti lórí bí o ṣe máa lu jìbìtì àti bí o ṣe máa lọ́ni lọ́wọ́ gbà.’
18 “Nítorí náà, ohun tí Jèhófà sọ nípa Jèhóákímù ọmọ Jòsáyà, ọba Júdà nìyí, ‘Wọn kò ní ṣọ̀fọ̀ rẹ̀ pé: “Áà, arákùnrin mi! Áà, arábìnrin mi!” Wọn kò sì ní ṣọ̀fọ̀ rẹ̀ pé: “Áà, ọ̀gá! Áà, kábíyèsí!”
19 Bí wọ́n ṣe ń sin kẹ́tẹ́kẹ́tẹ́ ni wọ́n máa sin ín, Wọ́n á wọ́ ọ kiri, wọ́n á sì gbé e sọ nù, Sí ìta ẹnubodè Jerúsálẹ́mù.’
20 Gòkè lọ sí Lẹ́bánónì kí o sì ké, Gbé ohùn rẹ sókè ní Báṣánì, Sì ké láti Ábárímù, Torí pé gbogbo àwọn olólùfẹ́ rẹ àtàtà ni wọ́n ti pa.
21 Mo bá ọ sọ̀rọ̀ nígbà tí o rò pé kò séwu. Àmọ́, o sọ pé, ‘Mi ò ní ṣègbọràn.’ Bí o ṣe máa ń ṣe nìyẹn láti ìgbà èwe rẹ, Nítorí ìwọ kò ṣègbọràn sí ohùn mi.
22 Ẹ̀fúùfù á gbé gbogbo olùṣọ́ àgùntàn rẹ lọ, Àwọn olólùfẹ́ rẹ àtàtà á sì lọ sí oko ẹrú. Ìgbà yẹn ni ojú máa tì ọ́, wàá sì di ẹni ẹ̀tẹ́ nítorí gbogbo àjálù rẹ.
23 Ẹ̀yin tó ń gbé ní Lẹ́bánónì, Tí ìtẹ́ yín wà láàárín igi kédárì, Ẹ wo bí ẹ ó ti kérora tó nígbà tí ìrora bá dé bá yín, Ìdààmú bíi ti obìnrin tó ń rọbí!”
24 “‘Bí mo ti wà láàyè,’ ni Jèhófà wí, ‘kódà bí Konáyà ọmọ Jèhóákímù, ọba Júdà, bá tiẹ̀ jẹ́ òrùka èdìdì ní ọwọ́ ọ̀tún mi, ibẹ̀ ni màá ti yọ ọ́ kúrò!
25 Màá fi ọ́ lé ọwọ́ àwọn tó fẹ́ gba ẹ̀mí rẹ, lé ọwọ́ àwọn tí ò ń bẹ̀rù, lé ọwọ́ Nebukadinésárì ọba Bábílónì àti lé ọwọ́ àwọn ará Kálídíà.
26 Màá fi ẹ̀yin àti ìyá tó bí yín lọ́mọ sọ̀kò sí ilẹ̀ míì tí kì í ṣe ibi tí wọ́n bí yín sí, ibẹ̀ sì ni ẹ máa kú sí.
27 Wọn kò sì ní lè pa dà láé sí ilẹ̀ tí ọkàn wọn fẹ́.
28 Ṣé ọkùnrin yìí, Konáyà, jẹ́ ẹni ẹ̀sín, ìkòkò tó ti fọ́, Ohun èlò tí ẹnikẹ́ni kò fẹ́? Kí nìdí tí a fi wó òun pẹ̀lú àtọmọdọ́mọ rẹ̀ lulẹ̀ Tí a sì sọ wọ́n sí ilẹ̀ tí wọn kò mọ̀?’
29 “Ìwọ ilẹ̀, ilẹ̀, ilẹ̀, gbọ́ ọ̀rọ̀ Jèhófà.
30 Ohun tí Jèhófà sọ nìyí: ‘Ẹ kọ ọ́ sílẹ̀ pé ọkùnrin yìí kò bímọ, Pé ọkùnrin yìí kò ní ṣe àṣeyọrí kankan jálẹ̀ ayé rẹ̀, Nítorí kò sí ìkankan nínú àtọmọdọ́mọ rẹ̀ tó máa ṣàṣeyọrí Láti jókòó sórí ìtẹ́ Dáfídì kí ó sì ṣàkóso ní Júdà lẹ́ẹ̀kan sí i.’”
23 “Ẹ gbé, ẹ̀yin olùṣọ́ àgùntàn tó ń pa àwọn àgùntàn ibi ìjẹko mi run, tí ẹ sì ń tú wọn ká!” ni Jèhófà wí.
2 Torí náà, ohun tí Jèhófà Ọlọ́run Ísírẹ́lì sọ sí àwọn olùṣọ́ àgùntàn tó ń bójú tó àwọn èèyàn mi nìyí: “Ẹ ti tú àwọn àgùntàn mi ká, ẹ sì ń fọ́n wọn ká ṣáá, ẹ kò sì tọ́jú wọn.” “Torí náà màá fìyà jẹ yín nítorí ìwà ibi yín,” ni Jèhófà wí.
3 “Ìgbà náà ni màá kó àwọn tó ṣẹ́ kù lára àgùntàn mi jọ láti gbogbo ilẹ̀ tí mo fọ́n wọn ká sí, màá sì mú wọn pa dà wá sí ibi ìjẹko wọn, wọ́n á máa bímọ, wọ́n á sì di púpọ̀.
4 Màá sì gbé àwọn olùṣọ́ àgùntàn dìde lórí wọn tí á máa bójú tó wọn dáadáa. Ẹ̀rù ò ní bà wọ́n mọ́, bẹ́ẹ̀ ni wọn ò ní jáyà, kò sì sí ìkankan nínú wọn tó máa sọ nù,” ni Jèhófà wí.
5 “Wò ó! Ọjọ́ ń bọ̀,” ni Jèhófà wí, “tí màá gbé èéhù kan tó jẹ́ olódodo dìde fún Dáfídì. Ọba kan máa jẹ, á sì fi ìjìnlẹ̀ òye hùwà, á dá ẹjọ́ bó ṣe tọ́, á sì ṣe òdodo ní ilẹ̀ náà.
6 Júdà máa rí ìgbàlà ní ìgbà ayé rẹ̀, Ísírẹ́lì sì máa wà ní ààbò. Orúkọ tí a ó sì máa pè é ni, Jèhófà Ni Òdodo Wa.”
7 “Síbẹ̀, ìgbà kan ń bọ̀,” ni Jèhófà wí, “tí wọn ò ní máa sọ pé: ‘Bí Jèhófà ti wà láàyè, ẹni tó mú àwọn èèyàn Ísírẹ́lì jáde kúrò ní ilẹ̀ Íjíbítì!’
8 kàkà bẹ́ẹ̀, wọ́n á máa sọ pé: ‘Bí Jèhófà ti wà láàyè, ẹni tó mú àwọn ọmọ ilé Ísírẹ́lì jáde kúrò, tó sì mú wọn wọlé wá láti ilẹ̀ àríwá àti gbogbo ilẹ̀ tó tú wọn ká sí!’ wọ́n á sì máa gbé lórí ilẹ̀ tiwọn.”
9 Ní ti àwọn wòlíì: Ọkàn mi bà jẹ́ nínú mi. Gbogbo egungun mi ń gbọ̀n. Mo dà bí ọkùnrin tó ti mutí yó Àti bí ọkùnrin tí wáìnì ń pa, Nítorí Jèhófà àti nítorí àwọn ọ̀rọ̀ mímọ́ rẹ̀.
10 Nítorí àwọn alágbèrè ló kún ilẹ̀ náà; Nítorí ègún, ilẹ̀ náà ti bẹ̀rẹ̀ sí í ṣọ̀fọ̀ Àwọn ibi ìjẹko inú aginjù ti gbẹ. Ọ̀nà wọn jẹ́ ibi, wọ́n sì ń ṣi agbára wọn lò.
11 “Nítorí pé wòlíì àti àlùfáà ti di eléèérí. Kódà, mo ti rí ìwà búburú wọn nínú ilé mi,” ni Jèhófà wí.
12 “Nítorí náà, ọ̀nà wọn á di ibi tó ń yọ̀, tó sì ṣókùnkùn; A ó tì wọ́n, wọ́n á sì ṣubú. Torí pé màá mú àjálù bá wọn Ní ọdún ìbẹ̀wò,” ni Jèhófà wí.
13 “Mo ti rí ohun ìríra nínú àwọn wòlíì Samáríà. Báálì ló ń mú kí wọ́n lè sọ àsọtẹ́lẹ̀, Wọ́n sì ń kó àwọn èèyàn mi Ísírẹ́lì ṣìnà.
14 Mo ti rí àwọn ohun tó burú nínú àwọn wòlíì Jerúsálẹ́mù. Wọ́n ń ṣe àgbèrè, wọ́n sì ń rìn nínú èké; Wọ́n ń ti àwọn aṣebi lẹ́yìn, Wọn ò sì jáwọ́ nínú ìwà burúkú wọn. Lójú mi, gbogbo wọn dà bíi Sódómù, Àwọn tó ń gbé inú rẹ̀ sì dà bíi Gòmórà.”
15 Nítorí náà, ohun tí Jèhófà Ọlọ́run àwọn ọmọ ogun sọ sí àwọn wòlíì náà nìyí: “Wò ó, màá mú kí wọ́n jẹ iwọ Màá sì fún wọn ní omi tó ní májèlé mu. Nítorí láti ọ̀dọ̀ àwọn wòlíì Jerúsálẹ́mù ni ìpẹ̀yìndà ti tàn káàkiri ilẹ̀ náà.”
16 Ohun tí Jèhófà Ọlọ́run àwọn ọmọ ogun sọ nìyí: “Ẹ má fetí sí ọ̀rọ̀ àwọn wòlíì tó ń sọ àsọtẹ́lẹ̀ fún yín. Wọ́n ń tàn yín ni. Ìran tó wá láti inú ọkàn wọn ni wọ́n ń sọ, Kì í ṣe láti ẹnu Jèhófà.
17 Léraléra ni wọ́n ń sọ fún àwọn tí kò bọ̀wọ̀ fún mi pé, ‘Jèhófà ti sọ pé: “Ẹ máa ní àlàáfíà.”’ Wọ́n sì ń sọ fún gbogbo ẹni tó ní agídí ọkàn pé, ‘Àjálù kankan kò ní bá yín.’
18 Ta ló ti dúró láàárín àwọn èèyàn tó sún mọ́ Jèhófà Kí ó lè rí, kí ó sì gbọ́ ọ̀rọ̀ rẹ̀? Ta ló ti fiyè sí ọ̀rọ̀ rẹ̀ kí ó lè gbọ́ ọ?
19 Wò ó! Ìjì Jèhófà máa fi ìbínú tú jáde; Bí ìjì líle tó ń fẹ́ yí ká, á tú jáde sí orí àwọn ẹni burúkú.
20 Ìbínú Jèhófà kò ní dáwọ́ dúró Títí á fi ṣe ohun tó wà lọ́kàn rẹ̀, tí á sì mú èrò rẹ̀ ṣẹ. Ní àkókò òpin, ọ̀rọ̀ yìí á yé yín dáadáa.
21 Mi ò rán àwọn wòlíì náà, síbẹ̀ wọ́n sáré. Mi ò bá wọn sọ̀rọ̀, síbẹ̀ wọ́n sọ tẹ́lẹ̀.
22 Àmọ́ tó bá jẹ́ pé wọ́n wà láàárín àwọn èèyàn tó sún mọ́ mi, Wọ́n á ti jẹ́ kí àwọn èèyàn mi gbọ́ ọ̀rọ̀ mi Wọ́n á sì ti mú kí wọ́n yí pa dà kúrò ní ọ̀nà búburú wọn àti kúrò nínú ìwà ibi wọn.”
23 “Ṣé tòsí nìkan ni mo ti jẹ́ Ọlọ́run,” ni Jèhófà wí, “ṣé mi kì í ṣe Ọlọ́run láti ọ̀nà jíjìn ni?”
24 “Ṣé ibì kan wà téèyàn lè sá pa mọ́ sí tí mi ò ní lè rí i?” ni Jèhófà wí. “Ǹjẹ́ ohunkóhun wà láyé tàbí lọ́run tí ojú mi ò tó?” ni Jèhófà wí.
25 “Mo ti gbọ́ ohun tí àwọn wòlíì tó ń sọ àsọtẹ́lẹ̀ èké ní orúkọ mi sọ, pé, ‘Mo lá àlá! Mo lá àlá!’
26 Ìgbà wo ni àwọn wòlíì ò ní yéé sọ àsọtẹ́lẹ̀ èké tó wà lọ́kàn wọn? Wọ́n jẹ́ àwọn wòlíì tó ń sọ ẹ̀tàn inú ọkàn wọn.
27 Wọ́n fẹ́ kí àwọn èèyàn mi gbàgbé orúkọ mi nípasẹ̀ àwọn àlá tí wọ́n ń rọ́ fún ọmọnìkejì wọn, gẹ́gẹ́ bí àwọn baba wọn ti gbàgbé orúkọ mi nítorí Báálì.
28 Ẹ jẹ́ kí wòlíì tó bá lá àlá rọ́ àlá náà, ṣùgbọ́n kí ẹni tí ó ní ọ̀rọ̀ mi sọ ọ́ pẹ̀lú òtítọ́.” “Kí ni pòròpórò ní í ṣe pẹ̀lú ọkà?” ni Jèhófà wí.
29 “Ǹjẹ́ kì í ṣe bí iná ni ọ̀rọ̀ mi rí,” ni Jèhófà wí “àti bí òòlù irin tó ń fọ́ àpáta sí wẹ́wẹ́?”
30 “Nítorí náà, mo dojú ìjà kọ àwọn wòlíì, àwọn tó ń jí ọ̀rọ̀ mi gbé lọ lọ́dọ̀ ọmọnìkejì wọn,” ni Jèhófà wí.
31 “Wò ó, mo dojú ìjà kọ àwọn wòlíì,” ni Jèhófà wí, “àwọn tó ń fi ahọ́n wọn sọ pé, ‘Ó wí pé!’”
32 “Wò ó, mo dojú ìjà kọ àwọn wòlíì tó ń lá àlá èké,” ni Jèhófà wí, “àwọn tó ń rọ́ àlá, tí wọ́n sì ń kó àwọn èèyàn mi ṣìnà nítorí irọ́ wọn àti bí wọ́n ṣe ń fọ́nnu.” “Ṣùgbọ́n mi ò rán wọn, bẹ́ẹ̀ ni mi ò pàṣẹ fún wọn. Nítorí náà, wọn ò ní ṣe àwọn èèyàn yìí láǹfààní kankan,” ni Jèhófà wí.
33 “Nígbà tí àwọn èèyàn yìí tàbí wòlíì tàbí àlùfáà kan bá béèrè lọ́wọ́ rẹ pé, ‘Kí ni ẹrù tó wúwo látọ̀dọ̀ Jèhófà?’ kí o sọ fún wọn pé, ‘“Ẹ̀yin gan-an ni ẹrù tó wúwo náà! Màá sì lé yín dà nù,” ni Jèhófà wí.’
34 Ní ti wòlíì tàbí àlùfáà tàbí àwọn èèyàn tó bá sọ pé, ‘Ẹrù tó wúwo látọ̀dọ̀ Jèhófà nìyí!’ Ńṣe ni màá dojú kọ ọkùnrin yẹn àti agbo ilé rẹ̀.
35 Ohun tí ẹnì kọ̀ọ̀kan yín ń sọ fún ẹnì kejì rẹ̀ àti fún arákùnrin rẹ̀ ni pé, ‘Kí ni ìdáhùn Jèhófà? Kí sì ni ohun tí Jèhófà sọ?’
36 Ṣùgbọ́n ẹ má ṣe mẹ́nu kan ẹrù tó wúwo látọ̀dọ̀ Jèhófà mọ́, nítorí ẹrù tó wúwo náà jẹ́ ọ̀rọ̀ ẹnì kọ̀ọ̀kan yín, ẹ sì ti yí ọ̀rọ̀ Ọlọ́run alààyè pa dà, ọ̀rọ̀ Jèhófà Ọlọ́run àwọn ọmọ ogun, Ọlọ́run wa.
37 “Ohun tí wàá béèrè lọ́wọ́ wòlíì náà nìyí, ‘Kí ni Jèhófà fi dá ọ lóhùn? Kí sì ni Jèhófà sọ?
38 Bí o bá ṣì ń sọ pé “Ẹrù tó wúwo látọ̀dọ̀ Jèhófà!” ohun tí Jèhófà sọ nìyí: “Nítorí ẹ̀ ń sọ pé, ‘Ọ̀rọ̀ yìí jẹ́ ẹrù tó wúwo látọ̀dọ̀ Jèhófà,’ lẹ́yìn tí mo ti sọ fún ọ pé, ‘Ẹ kò gbọ́dọ̀ sọ pé: “Ẹrù tó wúwo látọ̀dọ̀ Jèhófà!”’
39 wò ó! Màá gbé yín sókè, màá sì sọ yín nù kúrò níwájú mi, ẹ̀yin àti ìlú tí mo fún ẹ̀yin àti àwọn baba ńlá yín.
40 Ńṣe ni màá mú ìtìjú tí kò lópin àti ẹ̀tẹ́ ayérayé bá yín, èyí tí kò ní ṣeé gbàgbé.”’”
24 Lẹ́yìn náà, Jèhófà fi apẹ̀rẹ̀ méjì tí ọ̀pọ̀tọ́ wà nínú wọn níwájú tẹ́ńpìlì Jèhófà hàn mí. Èyí wáyé lẹ́yìn tí Nebukadinésárì ọba Bábílónì mú Jekonáyà ọmọ Jèhóákímù, ọba Júdà lọ sí ìgbèkùn pẹ̀lú àwọn ìjòyè Júdà àti àwọn oníṣẹ́ ọnà pẹ̀lú àwọn oníṣẹ́ irin. Ó kó wọn láti Jerúsálẹ́mù lọ sí Bábílónì.
2 Ọ̀pọ̀tọ́ inú apẹ̀rẹ̀ àkọ́kọ́ dára gan-an, ó dà bí àkọ́pọ́n èso ọ̀pọ̀tọ́, àmọ́ ọ̀pọ̀tọ́ inú apẹ̀rẹ̀ kejì ti bà jẹ́ gan-an débi pé kò ṣeé jẹ.
3 Jèhófà wá bi mí pé: “Jeremáyà, kí lo rí?” Torí náà, mo sọ pé: “Èso ọ̀pọ̀tọ́ ni. Àwọn tó dára, dára gan-an, àwọn tó sì bà jẹ́ ti bà jẹ́ gan-an débi pé wọn ò ṣeé jẹ.”
4 Ìgbà náà ni Jèhófà bá mi sọ̀rọ̀, ó ní:
5 “Ohun tí Jèhófà Ọlọ́run Ísírẹ́lì sọ nìyí, ‘Bí àwọn ọ̀pọ̀tọ́ yìí ṣe dára, bẹ́ẹ̀ ni màá ṣe fi ojú tó dára wo àwọn ará Júdà tó wà ní ìgbèkùn, àwọn tí mo rán lọ kúrò ní ibí yìí sí ilẹ̀ àwọn ará Kálídíà.
6 Ojú mi yóò wà lára wọn láti ṣe wọ́n lóore, màá sì mú kí wọ́n pa dà sí ilẹ̀ yìí. Màá gbé wọn ró, mi ò sì ní ya wọ́n lulẹ̀, màá gbìn wọ́n, mi ò sì ní fà wọ́n tu.
7 Màá fún wọn ní ọkàn tí á jẹ́ kí wọ́n fẹ́ láti mọ̀ mí, pé èmi ni Jèhófà. Wọ́n á di èèyàn mi, màá sì di Ọlọ́run wọn, nítorí wọ́n á fi gbogbo ọkàn wọn pa dà sọ́dọ̀ mi.
8 “‘Àmọ́ ní ti ọ̀pọ̀tọ́ tó ti bà jẹ́ débi pé kò ṣeé jẹ, ohun tí Jèhófà sọ nìyí: “Bákan náà ni màá ṣe sí Sedekáyà ọba Júdà àti àwọn ìjòyè rẹ̀ pẹ̀lú àwọn tó ṣẹ́ kù lára àwọn èèyàn Jerúsálẹ́mù tó wà ní ilẹ̀ yìí àti àwọn tó ń gbé ní ilẹ̀ Íjíbítì.
9 Màá sọ wọ́n di ohun àríbẹ̀rù àti àjálù lójú gbogbo ìjọba ayé, màá jẹ́ kí wọ́n di ẹni ẹ̀gàn àti ẹni àfipòwe, ẹni ẹ̀sín àti ẹni ègún  ní gbogbo ibi tí màá fọ́n wọn ká sí.
10 Màá rán idà àti ìyàn pẹ̀lú àjàkálẹ̀ àrùn sí wọn, títí wọ́n á fi ṣègbé kúrò lórí ilẹ̀ tí mo fún àwọn àti àwọn baba ńlá wọn.”’”
26 Ní ìbẹ̀rẹ̀ ìjọba Jèhóákímù ọmọ Jòsáyà, ọba Júdà, ọ̀rọ̀ yìí wá láti ọ̀dọ̀ Jèhófà, pé:
2 “Ohun tí Jèhófà sọ nìyí, ‘Dúró sí àgbàlá ilé Jèhófà, kí o sì sọ̀rọ̀ fún gbogbo àwọn ará ìlú Júdà tó wá ń jọ́sìn ní ilé Jèhófà. Gbogbo ohun tí mo pa láṣẹ fún ọ ni kí o sọ fún wọn, má ṣe yọ ọ̀rọ̀ kankan kúrò.
3 Bóyá wọ́n á fetí sílẹ̀, tí kálukú wọn á yí pa dà kúrò ní ọ̀nà búburú wọn, tí màá sì pèrò dà lórí àjálù tí mo fẹ́ mú bá wọn nítorí ìwà ibi wọn.
4 Sọ fún wọn pé: “Ohun tí Jèhófà sọ nìyí, ‘Bí ẹ kò bá fetí sí mi láti máa tẹ̀ lé òfin mi tí mo fún yín,
5 láti máa fetí sí ọ̀rọ̀ àwọn ìránṣẹ́ mi wòlíì, tí mò ń rán sí yín léraléra, àwọn tí ẹ kì í fetí sí,
6 nígbà náà, ńṣe ni màá ṣe ilé yìí bíi Ṣílò, màá sì sọ ìlú yìí di ibi ègún lójú gbogbo orílẹ̀-èdè tó wà láyé.’”’”
7 Àwọn àlùfáà àti àwọn wòlíì àti gbogbo èèyàn náà sì gbọ́ tí Jeremáyà ń sọ ọ̀rọ̀ wọ̀nyí ní ilé Jèhófà.
8 Nígbà tí Jeremáyà parí gbogbo ohun tí Jèhófà pàṣẹ fún un pé kó sọ fún gbogbo àwọn èèyàn náà, ńṣe ni àwọn àlùfáà àti àwọn wòlíì pẹ̀lú gbogbo àwọn èèyàn náà gbá a mú, wọ́n sì sọ pé: “Ó dájú pé o máa kú.
9 Kí nìdí tí o fi sọ tẹ́lẹ̀ ní orúkọ Jèhófà, pé, ‘Ilé yìí máa dà bíi Ṣílò, ìlú yìí á sì di ahoro tí kò ní sí ẹnì kankan tí á máa gbé ibẹ̀’?” Gbogbo àwọn èèyàn náà sì pé jọ yí Jeremáyà ká ní ilé Jèhófà.
10 Nígbà tí àwọn ìjòyè Júdà gbọ́ ọ̀rọ̀ wọ̀nyí, wọ́n wá láti ilé ọba sí ilé Jèhófà, wọ́n sì jókòó sí ibi àtiwọ ẹnubodè tuntun ti Jèhófà.
11 Àwọn àlùfáà àti àwọn wòlíì sì sọ fún àwọn ìjòyè àti gbogbo àwọn èèyàn náà pé: “Ikú tọ́ sí ọkùnrin yìí, nítorí ó sọ tẹ́lẹ̀ nípa ìlú yìí, gẹ́gẹ́ bí ẹ ti fi etí ara yín gbọ́ ọ.”
12 Jeremáyà wá sọ fún gbogbo àwọn ìjòyè àti gbogbo àwọn èèyàn náà pé: “Jèhófà ló rán mi láti sọ gbogbo àsọtẹ́lẹ̀ tí ẹ ti gbọ́ nípa ilé yìí àti nípa ìlú yìí.
13 Torí náà, ẹ tún ọ̀nà àti ìwà yín ṣe, ẹ sì ṣègbọràn sí ohùn Jèhófà Ọlọ́run yín, Jèhófà sì máa pèrò dà lórí àjálù tó ti sọ pé òun máa mú bá yín.
14 Àmọ́ ní tèmi, èmi rèé lọ́wọ́ yín. Ẹ ṣe ohunkóhun tó bá dáa, tó sì tọ́ lójú yín sí mi.
15 Àmọ́, kó dá yín lójú pé, bí ẹ bá pa mí, ẹ ó mú ẹ̀jẹ̀ aláìṣẹ̀ wá sórí ara yín àti sórí ìlú yìí àti sórí àwọn tó ń gbé ibẹ̀, torí pé òótọ́ ni Jèhófà rán mi sí yín pé kí n sọ gbogbo ọ̀rọ̀ yìí létí yín.”
16 Ìgbà náà ni àwọn ìjòyè àti gbogbo àwọn èèyàn náà sọ fún àwọn àlùfáà àti àwọn wòlíì pé: “Ikú kò tọ́ sí ọkùnrin yìí, torí ó bá wa sọ̀rọ̀ ní orúkọ Jèhófà Ọlọ́run wa.”
17 Yàtọ̀ síyẹn, àwọn kan lára àwọn àgbààgbà ilẹ̀ náà dìde, wọ́n sì bẹ̀rẹ̀ sí í sọ fún àwùjọ àwọn èèyàn náà pé:
18 “Míkà ti Móréṣétì sọ tẹ́lẹ̀ nígbà ayé Hẹsikáyà ọba Júdà, ó sì sọ fún gbogbo èèyàn Júdà pé, ‘Ohun tí Jèhófà Ọlọ́run àwọn ọmọ ogun sọ nìyí: “Wọ́n á túlẹ̀ Síónì bíi pápá, Jerúsálẹ́mù á di àwókù, Òkè Ilé náà á sì dà bí àwọn ibi gíga nínú igbó.”’
19 “Ṣé Ọba Hẹsikáyà ti Júdà àti gbogbo àwọn èèyàn Júdà wá pa á ni? Ǹjẹ́ kò bẹ̀rù Jèhófà, tó sì bẹ Jèhófà pé kó ṣojú rere sí òun, tí Jèhófà fi pèrò dà lórí àjálù tó sọ pé òun máa mú bá wọn? Nítorí náà, àjálù ńlá ni a fẹ́ fà wá bá ara wa yìí o.
20 “Ọkùnrin kan tún wà tó ń sọ àsọtẹ́lẹ̀ ní orúkọ Jèhófà, Úríjà ọmọ Ṣemáyà láti Kiriati-jéárímù, tí ọ̀rọ̀ tó sọ tẹ́lẹ̀ nípa ìlú yìí àti ilẹ̀ yìí dà bíi ti Jeremáyà.
21 Ọba Jèhóákímù àti gbogbo àwọn ọkùnrin rẹ̀ alágbára àti gbogbo ìjòyè sì gbọ́ ọ̀rọ̀ rẹ̀, ọba sì wá ọ̀nà láti pa á. Nígbà tí Úríjà gbọ́ nípa rẹ̀, lójú ẹsẹ̀, ẹ̀rù bà á, ó sì sá lọ sí Íjíbítì.
22 Ni Ọba Jèhóákímù bá rán Élínátánì ọmọ Ákíbórì àti àwọn ọkùnrin míì pẹ̀lú rẹ̀ lọ sí Íjíbítì.
23 Wọ́n mú Úríjà wá láti Íjíbítì, wọ́n sì mú un lọ sọ́dọ̀ Ọba Jèhóákímù, ó fi idà pa á, ó sì ju òkú rẹ̀ sí ibi tí wọ́n ń sin àwọn èèyàn lásán sí.”
24 Àmọ́ Áhíkámù ọmọ Ṣáfánì ran Jeremáyà lọ́wọ́, kí wọ́n má bàa fi í lé àwọn èèyàn náà lọ́wọ́ láti pa á.
27 Ní ìbẹ̀rẹ̀ ìjọba Jèhóákímù ọmọ Jòsáyà, ọba Júdà, Jeremáyà gbọ́ ọ̀rọ̀ yìí látọ̀dọ̀ Jèhófà:
2 “Ohun tí Jèhófà sọ fún mi nìyí, ‘Ṣe àwọn ọ̀já àti àwọn ọ̀pá àjàgà fún ara rẹ, kí o sì fi wọ́n sí ọrùn rẹ.
3 Lẹ́yìn náà, fi wọ́n ránṣẹ́ sí ọba Édómù, ọba Móábù, ọba àwọn ọmọ Ámónì, ọba Tírè àti ọba Sídónì nípasẹ̀ àwọn òjíṣẹ́ tó wá sí Jerúsálẹ́mù sọ́dọ̀ Sedekáyà ọba Júdà.
4 Ní kí wọ́n sọ fún ọ̀gá wọn, pé: “‘“Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ohun tí ẹ ó sọ fún àwọn ọ̀gá yín rèé,
5 ‘Èmi ni mo dá ayé, èèyàn àti ẹranko tó wà lórí ilẹ̀ nípa agbára ńlá mi àti nípa apá mi tí mo nà jáde, mo sì ti fún ẹni tí mo fẹ́.
6 Ní báyìí, mo ti fi gbogbo ilẹ̀ yìí lé ọwọ́ ìránṣẹ́ mi, Nebukadinésárì ọba Bábílónì, kódà mo ti fún un ní àwọn ẹran inú igbó kí wọ́n lè máa sìn ín.
7 Gbogbo orílẹ̀-èdè yóò máa sin òun àti ọmọ rẹ̀ pẹ̀lú ọmọ ọmọ rẹ̀, títí di àkókò tí ìjọba rẹ̀ máa dópin, tí ọ̀pọ̀ orílẹ̀-èdè àti àwọn ọba ńlá yóò sì sọ ọ́ di ẹrú wọn.’
8 “‘“‘Tí orílẹ̀-èdè tàbí ìjọba èyíkéyìí bá kọ̀ láti sin Ọba Nebukadinésárì ti Bábílónì, tí kò sì fi ọrùn rẹ̀ sábẹ́ àjàgà ọba Bábílónì, ńṣe ni màá fìyà jẹ orílẹ̀-èdè yẹn nípa idà, ìyàn àti àjàkálẹ̀ àrùn,’ ni Jèhófà wí, ‘títí màá fi run wọ́n láti ọwọ́ rẹ̀.’
9 “‘“‘Torí náà, ẹ má fetí sí àwọn wòlíì yín, àwọn woṣẹ́woṣẹ́ yín, àwọn alálàá yín, àwọn onídán yín àti àwọn oníṣẹ́ oṣó yín, tí wọ́n ń sọ fún yín pé: “Ẹ kò ní sin ọba Bábílónì.”
10 Nítorí èké ni wọ́n ń sọ tẹ́lẹ̀ fún yín, kí ẹ lè lọ jìnnà kúrò lórí ilẹ̀ yín, kí n lè fọ́n yín ká, kí ẹ sì ṣègbé.
11 “‘“‘Àmọ́, orílẹ̀-èdè tó bá fi ọrùn rẹ̀ sábẹ́ àjàgà ọba Bábílónì, tí ó sì sìn ín, ni màá jẹ́ kó dúró sórí ilẹ̀ rẹ̀,’ ni Jèhófà wí, ‘láti máa ro ó, kí ó sì máa gbé orí rẹ̀.’”’”
12 Mo tún bá Ọba Sedekáyà ti Júdà sọ̀rọ̀ lọ́nà kan náà pé: “Ẹ mú ọrùn yín wá sábẹ́ àjàgà ọba Bábílónì, kí ẹ sì sin òun àti àwọn èèyàn rẹ̀, kí ẹ lè máa wà láàyè.
13 Kí ló dé tí ẹ ó fi jẹ́ kí idà, ìyàn àti àjàkálẹ̀ àrùn pa yín bí Jèhófà ti sọ nípa orílẹ̀-èdè tí kò bá sin ọba Bábílónì?
14 Ẹ má fetí sí ọ̀rọ̀ àwọn wòlíì tó ń sọ fún yín pé, ‘Ẹ kò ní sin ọba Bábílónì,’ nítorí èké ni wọ́n ń sọ tẹ́lẹ̀ fún yín.
15 “‘Nítorí mi ò rán wọn,’ ni Jèhófà wí, ‘ṣùgbọ́n wọ́n ń sọ àsọtẹ́lẹ̀ èké ní orúkọ mi, kí n lè fọ́n yín ká, kí ẹ sì ṣègbé, ẹ̀yin àti àwọn wòlíì tó ń sọ tẹ́lẹ̀ fún yín.’”
16 Mo sọ fún àwọn àlùfáà àti gbogbo àwọn èèyàn yìí pé: “Ohun tí Jèhófà sọ nìyí, ‘Ẹ má fetí sí ọ̀rọ̀ àwọn wòlíì yín tó ń sọ tẹ́lẹ̀ fún yín, pé: “Ẹ wò ó! Àwọn nǹkan èlò ilé Jèhófà ni a ó kó pa dà láti Bábílónì láìpẹ́!” nítorí èké ni wọ́n ń sọ tẹ́lẹ̀ fún yín.
17 Ẹ má fetí sí wọn. Ẹ sin ọba Bábílónì kí ẹ sì máa wà láàyè. Kí ló dé tí ìlú yìí fi máa di àwókù?
18 Àmọ́ tó bá jẹ́ pé wòlíì ni wọ́n, tí ọ̀rọ̀ Jèhófà sì wà lẹ́nu wọn, ẹ jọ̀ọ́, ẹ jẹ́ kí wọ́n bẹ Jèhófà Ọlọ́run àwọn ọmọ ogun, pé kí wọ́n má ṣe kó àwọn nǹkan èlò tó ṣẹ́ kù ní ilé Jèhófà àti ní ilé ọba Júdà àti ní Jerúsálẹ́mù lọ sí Bábílónì.’
19 “Nítorí ohun tí Jèhófà Ọlọ́run àwọn ọmọ ogun sọ nìyí nípa àwọn òpó, Òkun, àwọn kẹ̀kẹ́ ẹrù àti àwọn nǹkan èlò tó ṣẹ́ kù nínú ìlú yìí,
20 èyí tí Nebukadinésárì ọba Bábílónì ò kó lọ nígbà tó mú Jekonáyà ọmọ Jèhóákímù, ọba Júdà, láti Jerúsálẹ́mù lọ sí ìgbèkùn ní Bábílónì pẹ̀lú gbogbo àwọn èèyàn pàtàkì Júdà àti Jerúsálẹ́mù.
21 Bẹ́ẹ̀ ni, ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì, sọ nípa àwọn nǹkan èlò tó ṣẹ́ kù ní ilé Jèhófà àti ní ilé ọba Júdà àti ní Jerúsálẹ́mù nìyí:
22 ‘“Bábílónì ni a ó kó wọn wá, ibẹ̀ sì ni wọ́n á máa wà títí di ọjọ́ tí màá yí ojú mi sí wọn,” ni Jèhófà wí. “Ìgbà náà ni màá mú wọn pa dà wá, tí màá sì mú wọn bọ̀ sípò ní ibí yìí.”’”
28 Ní ọdún yẹn kan náà, ní ìbẹ̀rẹ̀ ìjọba Sedekáyà ọba Júdà, ní ọdún kẹrin, ní oṣù karùn-ún, wòlíì Hananáyà ọmọ Ásúrì láti Gíbíónì sọ fún mi ní ilé Jèhófà lójú àwọn àlùfáà àti lójú gbogbo àwọn èèyàn náà pé:
2 “Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Màá ṣẹ́ àjàgà ọba Bábílónì.
3 Kí ọdún méjì tó pé, gbogbo nǹkan èlò ilé Jèhófà tí Nebukadinésárì ọba Bábílónì kó láti ibí yìí lọ sí Bábílónì ni màá kó pa dà wá sí ibí yìí.’”
4 “‘Màá sì mú Jekonáyà ọmọ Jèhóákímù, ọba Júdà àti gbogbo ará Júdà tó wà ní ìgbèkùn ní Bábílónì pa dà wá sí ibí yìí,’ ni Jèhófà wí, ‘nítorí màá ṣẹ́ àjàgà ọba Bábílónì.’”
5 Ìgbà náà ni wòlíì Jeremáyà bá wòlíì Hananáyà sọ̀rọ̀ lójú àwọn àlùfáà àti gbogbo àwọn tó dúró ní ilé Jèhófà.
6 Wòlíì Jeremáyà sọ pé: “Àmín! Kí Jèhófà ṣe bẹ́ẹ̀! Kí Jèhófà mú ọ̀rọ̀ rẹ ṣẹ pé kí àwọn nǹkan èlò ilé Jèhófà àti gbogbo àwọn tó wà ní ìgbèkùn ní Bábílónì pa dà wá sí ibí yìí!
7 Síbẹ̀, jọ̀wọ́, gbọ́ ọ̀rọ̀ tí mò ń sọ létí rẹ àti létí gbogbo èèyàn.
8 Tipẹ́tipẹ́ ni àwọn wòlíì tó wà ṣáájú mi àti ṣáájú rẹ ti ń sọ àsọtẹ́lẹ̀ nípa ọ̀pọ̀ ilẹ̀ àti àwọn ìjọba ńlá, nípa ogun, àjálù àti àjàkálẹ̀ àrùn.
9 Tí wòlíì kan bá sọ àsọtẹ́lẹ̀ nípa àlàáfíà, tí ọ̀rọ̀ wòlíì náà sì ṣẹ, ìgbà náà la máa mọ̀ pé Jèhófà ló rán wòlíì náà lóòótọ́.”
10 Ni wòlíì Hananáyà bá mú ọ̀pá àjàgà tó wà lọ́rùn wòlíì Jeremáyà kúrò, ó sì ṣẹ́ ẹ.
11 Hananáyà sì sọ lójú gbogbo àwọn èèyàn náà pé: “Ohun tí Jèhófà sọ nìyí, ‘Bí màá ṣe ṣẹ́ àjàgà Nebukadinésárì ọba Bábílónì kúrò ní ọrùn gbogbo orílẹ̀-èdè nìyí kí ọdún méjì tó pé.’” Wòlíì Jeremáyà sì bá ọ̀nà rẹ̀ lọ.
12 Lẹ́yìn tí wòlíì Hananáyà ti ṣẹ́ ọ̀pá àjàgà tó mú kúrò lọ́rùn wòlíì Jeremáyà, Jèhófà wá sọ fún Jeremáyà pé:
13 “Lọ sọ fún Hananáyà pé, ‘Ohun tí Jèhófà sọ nìyí: “O ti ṣẹ́ ọ̀pá àjàgà igi, àmọ́ dípò rẹ̀, ọ̀pá àjàgà irin lo máa ṣe.”
14 Nítorí ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì, sọ nìyí: “Màá fi ọ̀pá àjàgà irin sí ọrùn gbogbo àwọn orílẹ̀-èdè yìí, láti sin Nebukadinésárì ọba Bábílónì, wọ́n sì gbọ́dọ̀ sìn ín. Kódà màá fún un ní àwọn ẹran inú igbó.”’”
15 Wòlíì Jeremáyà wá sọ fún wòlíì Hananáyà pé: “Jọ̀wọ́, fetí sílẹ̀, ìwọ Hananáyà! Jèhófà kò rán ọ, àmọ́ o ti mú kí àwọn èèyàn yìí gbẹ́kẹ̀ lé irọ́.
16 Torí náà, ohun tí Jèhófà sọ nìyí, ‘Wò ó! Màá mú ọ kúrò lórí ilẹ̀. Ọdún yìí ni wàá kú, nítorí o ti mú kí àwọn èèyàn dìtẹ̀ sí Jèhófà.’”
17 Torí náà, wòlíì Hananáyà kú ní ọdún yẹn, ní oṣù keje.
30 Ọ̀rọ̀ tí Jèhófà bá Jeremáyà sọ nìyí, ó ní:
2 “Ohun tí Jèhófà Ọlọ́run Ísírẹ́lì sọ nìyí, ‘Kọ gbogbo ọ̀rọ̀ tí mo sọ fún ọ sínú ìwé kan.
3 Nítorí, “wò ó! ọjọ́ ń bọ̀,” ni Jèhófà wí, “tí màá kó àwọn èèyàn mi, Ísírẹ́lì àti Júdà, tó wà lóko ẹrú jọ,” ni Jèhófà wí, “màá mú wọn pa dà wá sí ilẹ̀ tí mo fún àwọn baba ńlá wọn, yóò sì pa dà jẹ́ tiwọn.”’”
4 Ọ̀rọ̀ tí Jèhófà sọ fún Ísírẹ́lì àti Júdà nìyí.
5 Ohun tí Jèhófà sọ nìyí: “A ti gbọ́ ìró àwọn tí jìnnìjìnnì bá; Ẹ̀rù ló wà, kò sí àlàáfíà.
6 Ẹ jọ̀wọ́, ẹ bá mi béèrè bóyá ọkùnrin lè bímọ. Kí wá nìdí tí gbogbo ọ̀dọ́kùnrin tí mo rí fi ń fọwọ́ ti ikùn Bí obìnrin tó ń rọbí? Kí nìdí tí gbogbo ojú sì fi funfun?
7 Ó mà ṣe o! Nítorí ọjọ́ burúkú ni ọjọ́ yẹn máa jẹ́. Kò sí irú rẹ̀, Àkókò wàhálà ni fún Jékọ́bù. Ṣùgbọ́n a ó gbà á là.”
8 “Ní ọjọ́ yẹn,” ni Jèhófà Ọlọ́run àwọn ọmọ ogun wí, “màá ṣẹ́ àjàgà kúrò ní ọrùn wọn, màá sì já ọ̀já wọn sí méjì; àwọn àjèjì ò sì ní fi wọ́n ṣe ẹrú mọ́.
9 Wọ́n á máa sin Jèhófà Ọlọ́run wọn àti Dáfídì ọba wọn, ẹni tí màá gbé dìde fún wọn.”
10 “Ní tìrẹ, ìwọ Jékọ́bù ìránṣẹ́ mi, má fòyà,” ni Jèhófà wí, “Má sì jẹ́ kí ẹ̀rù bà ọ́, ìwọ Ísírẹ́lì. Nítorí màá gbà ọ́ láti ibi tó jìnnà réré Àti àwọn ọmọ rẹ láti oko ẹrú tí wọ́n wà. Jékọ́bù á pa dà, ara rẹ̀ á balẹ̀, kò ní rí ìyọlẹ́nu, Ẹnì kankan ò sì ní dẹ́rù bà wọ́n.”
11 “Nítorí mo wà pẹ̀lú rẹ,” ni Jèhófà wí, “láti gbà ọ́. Ṣùgbọ́n màá pa gbogbo àwọn orílẹ̀-èdè tí mo tú ọ ká sí àárín wọn run; Àmọ́ ní tìrẹ, mi ò ní pa ọ́ run. Mi ò ní bá ọ wí kọjá ààlà, Mi ò sì ní ṣàìfi ìyà jẹ ọ́.”
12 Nítorí ohun tí Jèhófà sọ nìyí: “Kò sí ìwòsàn fún àárẹ̀ tó ń ṣe ọ́. Ọgbẹ́ rẹ kò ṣeé wò sàn.
13 Kò sí ẹni tó máa gba ẹjọ́ rẹ rò, Egbò rẹ kò ṣeé wò sàn. Kò sí ìwòsàn fún ọ.
14 Gbogbo àwọn olólùfẹ́ rẹ àtàtà ti gbàgbé rẹ. Wọn kò wá ọ mọ́. Nítorí mo nà ọ́ bí ìgbà tí ọ̀tá ẹni bá nani, Pẹ̀lú ìyà tí ìkà èèyàn fi ń jẹni, Nítorí o ti jẹ ẹ̀bi lé ẹ̀bi, ẹ̀ṣẹ̀ rẹ sì ti pọ̀.
15 Kí nìdí tí o fi ń ké nítorí àárẹ̀ tó ń ṣe ọ́? Ìrora rẹ kò ṣeé wò sàn! Nítorí o ti jẹ ẹ̀bi lé ẹ̀bi, ẹ̀ṣẹ̀ rẹ sì ti pọ̀ Ni mo fi ṣe èyí sí ọ.
16 Nítorí náà, gbogbo àwọn tó ń pa àwọn èèyàn rẹ run ni a ó pa run, Gbogbo àwọn ọ̀tá rẹ á sì lọ sí oko ẹrú. Àwọn tó ń fi ogun kó ọ ni a ó fi ogun kó, Àwọn tó ń kó ọ lẹ́rù ni màá sì jẹ́ kí wọ́n kó lẹ́rù lọ.”
17 “Ṣùgbọ́n màá mú ọ lára dá, màá sì wo ọgbẹ́ rẹ sàn,” ni Jèhófà wí, “Bí wọ́n tiẹ̀ pè ọ́ ní ẹni ìtanù: ‘Síónì, tí ẹnikẹ́ni kò fẹ́.’”
18 Ohun tí Jèhófà sọ nìyí: “Wò ó, màá kó àwọn tó lọ sí oko ẹrú láti àgọ́ Jékọ́bù jọ, Máa sì ṣojú àánú sí àwọn àgọ́ ìjọsìn rẹ̀. Wọ́n á tún ìlú náà kọ́ sórí òkìtì rẹ̀, Ibi tó sì yẹ ni wọ́n á kọ́ ilé gogoro rẹ̀ tó láàbò sí.
19 Ìdúpẹ́ àti ohùn ẹ̀rín á ti ọ̀dọ̀ wọn wá. Màá sọ wọ́n di púpọ̀, wọn ò sì ní kéré níye; Màá mú kí wọ́n pọ̀ níye, Wọn ò sì ní jẹ́ ẹni yẹpẹrẹ.
20 Àwọn ọmọ rẹ̀ á dà bíi ti ìgbà àtijọ́, Àpéjọ rẹ̀ á sì fìdí múlẹ̀ gbọn-in gbọn-in níwájú mi. Màá sì fìyà jẹ gbogbo àwọn tó ń ni ín lára.
21 Láti ọ̀dọ̀ rẹ̀ ni olórí rẹ̀ ti máa wá, Láti àárín rẹ̀ sì ni alákòóso ti máa jáde wá. Màá mú kí ó sún mọ́ tòsí, á sì wá bá mi.” “Bí bẹ́ẹ̀ kọ́, ta ló tó bẹ́ẹ̀ láti wá bá mi?” ni Jèhófà wí.
22 “Ẹ ó di èèyàn mi, màá sì di Ọlọ́run yín.”
23 Wò ó! Ìjì Jèhófà máa fi ìbínú tú jáde, Ìjì líle tó ń gbá nǹkan lọ, tó sì ń tú jáde sórí àwọn ẹni burúkú.
24 Ìbínú Jèhófà tó ń jó bí iná kò ní dáwọ́ dúró Títí á fi ṣe ohun tó wà lọ́kàn rẹ̀, tí á sì mú èrò rẹ̀ ṣẹ. Ní àkókò òpin, ọ̀rọ̀ yìí á yé yín.
31 “Ní àkókò yẹn,” ni Jèhófà wí, “màá di Ọlọ́run gbogbo ìdílé Ísírẹ́lì, wọ́n á sì di èèyàn mi.”
2 Ohun tí Jèhófà sọ nìyí: “Àwọn tó bọ́ lọ́wọ́ idà rí ojú rere ní aginjù Nígbà tí Ísírẹ́lì ń rìn lọ sí ibi ìsinmi rẹ̀.”
3 Jèhófà ti fara hàn mí láti ọ̀nà jíjìn, ó sì sọ pé: “Ìfẹ́ tí mo ní sí ọ jẹ́ ìfẹ́ ayérayé. Ìdí nìyẹn tí mo fi fà ọ́ mọ́ra pẹ̀lú ìfẹ́ tí kì í yẹ̀.
4 Síbẹ̀ náà, màá tún ọ kọ́ bí ilé, wàá sì dà bí ilé tí a tún kọ́. Ìwọ wúńdíá Ísírẹ́lì, wàá tún pa dà mú ìlù tanboríìnì rẹ Wàá sì máa jó lọ tayọ̀tayọ̀.
5 Wàá tún pa dà gbin àwọn ọgbà àjàrà sórí àwọn òkè Samáríà; Àwọn tó gbìn wọ́n á sì gbádùn èso wọn.
6 Nítorí ọjọ́ ń bọ̀, nígbà tí àwọn olùṣọ́ tó wà lórí àwọn òkè Éfúrémù máa ké jáde pé: ‘Ẹ dìde, ẹ jẹ́ ká lọ sí Síónì, sọ́dọ̀ Jèhófà Ọlọ́run wa.’”
7 Nítorí ohun tí Jèhófà sọ nìyí: “Ẹ fi ìdùnnú kọrin sí Jékọ́bù. Ẹ sì kígbe ayọ̀ nítorí ẹ ti ga ju àwọn orílẹ̀-èdè lọ. Ẹ kéde rẹ̀; ẹ yin Ọlọ́run, kí ẹ sì sọ pé, ‘Jèhófà, gba àwọn èèyàn rẹ là, àwọn tó ṣẹ́ kù ní Ísírẹ́lì.’
8 Màá mú wọn pa dà wá láti ilẹ̀ àríwá. Màá sì kó wọn jọ láti ibi tó jìnnà jù lọ láyé. Àwọn afọ́jú àti àwọn arọ máa wà lára wọn, Aboyún àti ẹni tó ń rọbí, gbogbo wọn pa pọ̀. Bí ìjọ ńlá ni wọ́n máa pa dà sí ibí yìí.
9 Wọ́n á wá pẹ̀lú ẹkún. Màá máa darí wọn bí wọ́n ṣe ń wá ojú rere. Màá ṣamọ̀nà wọn lọ sí ìṣàn omi, Lórí ọ̀nà tó tẹ́jú tí wọn ò ti ní kọsẹ̀. Nítorí èmi ni Bàbá Ísírẹ́lì, Éfúrémù sì ni àkọ́bí mi.”
10 Ẹ gbọ́ ọ̀rọ̀ Jèhófà, ẹ̀yin orílẹ̀-èdè, Ẹ sì kéde rẹ̀ láàárín àwọn erékùṣù tó jìnnà réré pé: “Ẹni tó tú Ísírẹ́lì ká máa kó o jọ. Á máa bójú tó o bí olùṣọ́ àgùntàn ṣe ń bójú tó agbo ẹran rẹ̀.
11 Nítorí Jèhófà máa ra Jékọ́bù pa dà Á sì gbà á lọ́wọ́ ẹni tó lágbára jù ú lọ.
12 Wọ́n á wá, wọ́n á sì kígbe ayọ̀ ní ibi gíga Síónì Inú wọn á dùn nítorí oore Jèhófà, Nítorí ọkà àti wáìnì tuntun pẹ̀lú òróró, Nítorí àwọn ọmọ inú agbo ẹran àti ọ̀wọ́ ẹran. Wọ́n á dà bí ọgbà tí a bomi rin dáadáa, Wọn kò sì ní ráágó mọ́.”
13 “Ní àkókò yẹn, wúńdíá á máa jó ijó ayọ̀, Àwọn ọ̀dọ́kùnrin àti àwọn àgbà ọkùnrin á máa jó pa pọ̀. Màá sọ ọ̀fọ̀ wọn di ìdùnnú. Màá tù wọ́n nínú, màá sì fún wọn ní ayọ̀ dípò ẹ̀dùn ọkàn tí wọ́n ní.
14 Màá fi ọ̀pọ̀ nǹkan tẹ́ àwọn àlùfáà lọ́rùn, Oore mi á sì tẹ́ àwọn èèyàn mi lọ́rùn,” ni Jèhófà wí.
15 “Ohun tí Jèhófà sọ nìyí: ‘A gbọ́ ohùn kan ní Rámà, ìdárò àti ẹkún kíkorò: Réṣẹ́lì ń sunkún nítorí àwọn ọmọkùnrin rẹ̀. Wọ́n tù ú nínú nítorí àwọn ọmọ rẹ̀, àmọ́ kò gbà, Torí pé wọn kò sí mọ́.’”
16 Ohun tí Jèhófà sọ nìyí: “‘Má sunkún mọ́, má sì da omi lójú mọ́, Nítorí èrè wà fún iṣẹ́ rẹ,’ ni Jèhófà wí. ‘Wọ́n á pa dà láti ilẹ̀ ọ̀tá.’
17 ‘Ìrètí wà fún ọ ní ọjọ́ ọ̀la,’ ni Jèhófà wí. ‘Àwọn ọmọ rẹ á sì pa dà sí ilẹ̀ wọn.’”
18 “Mo ti gbọ́ tí Éfúrémù ń kérora, ‘O ti tọ́ mi sọ́nà, mo sì ti gba ìtọ́sọ́nà, Bí ọmọ màlúù tí a kò fi iṣẹ́ kọ́. Mú mi pa dà, màá sì ṣe tán láti yí pa dà, Nítorí ìwọ ni Jèhófà Ọlọ́run mi.
19 Torí pé lẹ́yìn tí mo pa dà, mo kẹ́dùn; Lẹ́yìn tí wọ́n ti fi yé mi, mo gbá itan mi tẹ̀dùntẹ̀dùn. Ojú tì mí, ẹ̀tẹ́ sì bá mi, Nítorí mo ti ru ẹ̀gàn ìgbà èwe mi.’”
20 “Ǹjẹ́ Éfúrémù kì í ṣe ọmọ mi àtàtà, ọmọ tí mo nífẹ̀ẹ́? Torí bí mo ṣe ń sọ̀rọ̀ sí i tó, síbẹ̀ mo ṣì ń rántí rẹ̀. Ìdí nìyẹn tí ọkàn mi fi gbé sókè nítorí rẹ̀. Ó sì dájú pé màá ṣàánú rẹ̀,” ni Jèhófà wí.
21 “Ri àwọn àmì ojú ọ̀nà mọ́lẹ̀ fún ará rẹ, Ri àwọn òpó àmì mọ́lẹ̀. Fiyè sí òpópónà, ọ̀nà tí o máa gbà. Pa dà, ìwọ wúńdíá Ísírẹ́lì, pa dà wá sí àwọn ìlú rẹ.
22 Ìgbà wo lo máa ṣiyèméjì dà, ìwọ aláìṣòótọ́ ọmọbìnrin? Nítorí Jèhófà ti dá ohun tuntun kan sí ayé: Obìnrin kan á máa fìtara lé ọkùnrin kan kiri.”
23 Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí: “Wọ́n á tún ọ̀rọ̀ yìí sọ ní ilẹ̀ Júdà àti ní àwọn ìlú rẹ̀, nígbà tí mo bá kó àwọn èèyàn rẹ̀ tó wà lóko ẹrú pa dà: ‘Kí Jèhófà bù kún ọ, ìwọ ibùgbé òdodo, ìwọ òkè mímọ́.’
24 Inú rẹ̀ ni Júdà àti gbogbo àwọn ìlú rẹ̀ á jọ máa gbé, àwọn àgbẹ̀ àti àwọn tó ń da agbo ẹran.
25 Nítorí ẹni tí àárẹ̀ mú ni màá tẹ́ lọ́rùn, màá sì pèsè fún gbogbo ẹni tó jẹ́ aláìní.”
26 Bí mo ṣe gbọ́ èyí ni mo jí, mo la ojú mi, oorun mi sì dùn mọ́ mi.
27 “Wò ó! Ọjọ́ ń bọ̀,” ni Jèhófà wí, “tí màá sọ àtọmọdọ́mọ ilé Ísírẹ́lì àti ilé Júdà di púpọ̀, tí màá sì sọ àwọn ẹran agbéléjẹ̀ wọn di púpọ̀.”
28 “Bí mo ṣe kíyè sí wọn láti fà wọ́n tu, láti ya wọ́n lulẹ̀, láti fà wọ́n ya, láti pa wọ́n run àti láti ṣe wọ́n léṣe, bẹ́ẹ̀ ni màá kíyè sí wọn láti kọ́ wọn bí ilé àti láti gbìn wọ́n,” ni Jèhófà wí.
29 “Ní àkókò yẹn, wọn kò tún ní sọ pé, ‘Àwọn baba jẹ èso àjàrà kíkan, ṣùgbọ́n àwọn ọmọ ni eyín kan.’
30 Àmọ́ nígbà náà, kálukú máa kú nítorí ẹ̀ṣẹ̀ rẹ̀. Ẹni tó bá sì jẹ èso àjàrà kíkan ni eyín máa kan.”
31 “Wò ó! Ọjọ́ ń bọ̀,” ni Jèhófà wí, “tí màá bá ilé Ísírẹ́lì àti ilé Júdà dá májẹ̀mú tuntun.
32 Kò ní dà bíi májẹ̀mú tí mo bá àwọn baba ńlá wọn dá ní ọjọ́ tí mo dì wọ́n lọ́wọ́ mú láti mú wọn kúrò ní ilẹ̀ Íjíbítì, ‘májẹ̀mú mi tí wọ́n dà, bó tilẹ̀ jẹ́ pé èmi ni ọ̀gá wọn tòótọ́,’ ni Jèhófà wí.”
33 “Nítorí májẹ̀mú tí màá bá ilé Ísírẹ́lì dá lẹ́yìn ìgbà yẹn nìyí,” ni Jèhófà wí. “Màá fi òfin mi sínú wọn, inú ọkàn wọn sì ni màá kọ ọ́ sí. Màá di Ọlọ́run wọn, wọ́n á sì di èèyàn mi.”
34 “Kálukú wọn kò tún ní máa kọ́ ẹnì kejì rẹ̀ àti arákùnrin rẹ̀ mọ́ pé, ‘Ẹ mọ Jèhófà!’ nítorí gbogbo wọn á mọ̀ mí, látorí ẹni tó kéré jù lọ dórí ẹni tó tóbi jù lọ láàárín wọn,” ni Jèhófà wí. “Nítorí màá dárí àṣìṣe wọn jì wọ́n, mi ò sì ní rántí ẹ̀ṣẹ̀ wọn mọ́.”
35 Ohun tí Jèhófà sọ nìyí, Ẹni tó ń mú kí oòrùn máa tan ìmọ́lẹ̀ ní ọ̀sán, Tó sì ṣe òfin pé kí òṣùpá àti àwọn ìràwọ̀ máa tàn ní òru, Ẹni tó ń ru òkun sókè, tó sì ń mú kí ìgbì rẹ̀ máa pariwo, Ẹni tí orúkọ rẹ̀ ń jẹ́ Jèhófà Ọlọ́run àwọn ọmọ ogun:
36 “‘Bí àwọn ìlànà yìí bá yí pa dà Nìkan ni àtọmọdọ́mọ Ísírẹ́lì kò fi ní jẹ́ orílẹ̀-èdè níwájú mi mọ́,’ ni Jèhófà wí.”
37 Ohun tí Jèhófà sọ nìyí: “‘Àyàfi bí a bá lè díwọ̀n ọ̀run lókè, tí a sì lè wá ìpìlẹ̀ ayé kàn nísàlẹ̀, ni màá tó kọ gbogbo àtọmọdọ́mọ Ísírẹ́lì sílẹ̀ torí àwọn ohun tí wọ́n ti ṣe,’ ni Jèhófà wí.”
38 “Wò ó! Ọjọ́ ń bọ̀,” ni Jèhófà wí, “nígbà tí wọ́n á kọ́ ìlú fún Jèhófà láti Ilé Gogoro Hánánélì dé Ẹnubodè Igun.
39 Okùn ìdíwọ̀n máa jáde lọ tààrà sí òkè Gárébù, á sì yíjú sí Góà.
40 Gbogbo àfonífojì àwọn òkú àti ti eérú pẹ̀lú gbogbo ilẹ̀ onípele títí dé Àfonífojì Kídírónì, títí lọ dé igun Ẹnubodè Ẹṣin, lápá ìlà oòrùn, yóò jẹ́ ohun mímọ́ fún Jèhófà. A kò ní fà á tu láé, bẹ́ẹ̀ ni a kò ní ya á lulẹ̀.”
32 Ọ̀rọ̀ tí Jèhófà bá Jeremáyà sọ ní ọdún kẹwàá Sedekáyà ọba Júdà, ìyẹn ní ọdún kejìdínlógún ìjọba Nebukadinésárì.
2 Ní àkókò yẹn, àwọn ọmọ ogun ọba Bábílónì dó ti Jerúsálẹ́mù, wòlíì Jeremáyà sì wà ní àhámọ́ ní Àgbàlá Ẹ̀ṣọ́ ní ilé ọba Júdà.
3 Nítorí Sedekáyà ọba Júdà ti fi í sí àhámọ́, ọba sì sọ pé, “Kí nìdí tí o fi sọ tẹ́lẹ̀ báyìí? O sọ pé, ‘Ohun tí Jèhófà sọ nìyí: “Màá fi ìlú yìí lé ọwọ́ ọba Bábílónì, á sì gbà á,
4 Sedekáyà ọba Júdà kò ní lè sá mọ́ àwọn ará Kálídíà lọ́wọ́, nítorí ó dájú pé a ó fi í lé ọba Bábílónì lọ́wọ́, wọ́n á jọ rí ara wọn, wọ́n á sì sọ̀rọ̀ lójúkojú.”’
5 ‘Á mú Sedekáyà lọ sí Bábílónì, ibẹ̀ ló sì máa wà títí màá fi yíjú sí i,’ ni Jèhófà wí. ‘Bó tilẹ̀ jẹ́ pé ẹ̀ ń bá àwọn ará Kálídíà jà, ẹ kò ní borí.’”
6 Jeremáyà sọ pé: “Jèhófà ti bá mi sọ̀rọ̀, ó ní,
7 ‘Wò ó, Hánámélì ọmọ Ṣálúmù, arákùnrin bàbá rẹ á wá bá ọ, á sì sọ pé: “Ra ilẹ̀ mi tó wà ní Ánátótì, torí pé ìwọ lo lẹ́tọ̀ọ́ láti kọ́kọ́ tún un rà.”’”
8 Hánámélì ọmọ arákùnrin bàbá mi wá bá mi, bí Jèhófà ti sọ, nínú Àgbàlá Ẹ̀ṣọ́, ó sì sọ fún mi pé: “Jọ̀wọ́, ra ilẹ̀ mi tó wà ní Ánátótì, nílẹ̀ Bẹ́ńjámínì, torí pé ìwọ ló tọ́ sí, kí o sì tún un rà. Rà á fún ara rẹ.” Ìgbà náà ni mo wá mọ̀ pé ọ̀rọ̀ tí Jèhófà sọ ló ṣẹ yẹn.
9 Nítorí náà, mo ra ilẹ̀ tó wà ní Ánátótì lọ́wọ́ Hánámélì ọmọ arákùnrin bàbá mi. Mo sì wọn owó fún un, ṣékélì méje àti ẹyọ fàdákà mẹ́wàá.
10 Lẹ́yìn náà, mo ṣe ìwé àdéhùn, mo sì gbé èdìdì lé e, mo pe àwọn ẹlẹ́rìí wá, mo sì wọn owó náà lórí òṣùwọ̀n.
11 Mo mú ìwé àdéhùn tí mo fi ra ilẹ̀ náà, èyí tó ní èdìdì gẹ́gẹ́ bí àṣẹ àti òfin ti sọ àti èyí tí kò ní èdìdì,
12 mo sì fún Bárúkù, ọmọ Neráyà, ọmọ Maseáyà ní ìwé àdéhùn náà lójú Hánámélì ọmọ arákùnrin bàbá mi àti lójú àwọn ẹlẹ́rìí tó buwọ́ lu ìwé àdéhùn náà àti lójú gbogbo àwọn Júù tó jókòó sí Àgbàlá Ẹ̀ṣọ́.
13 Mo wá pàṣẹ fún Bárúkù lójú wọn, pé:
14 “Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Mú ìwé àdéhùn méjèèjì yìí, ìwé àdéhùn tí o fi ra ilẹ̀ náà, èyí tó ní èdìdì àti èyí tí kò ní èdìdì, kí o sì fi wọ́n sínú ìkòkò, kí a lè tọ́jú wọn, kí wọ́n sì pẹ́.’
15 Nítorí ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Àwọn èèyàn á tún ra ilé àti ilẹ̀ àti ọgbà àjàrà ní ilẹ̀ yìí.’”
16 Lẹ́yìn náà, mo gbàdúrà sí Jèhófà lẹ́yìn tí mo fún Bárúkù ọmọ Neráyà ní ìwé àdéhùn tí mo fi ra ilẹ̀ náà, mo sọ pé:
17 “Áà, Jèhófà Olúwa Ọba Aláṣẹ! Wò ó! Agbára ńlá rẹ àti apá rẹ tí o nà jáde lo fi dá ọ̀run àti ayé. Kò sí ohun tó ṣòroó ṣe fún ọ,
18 ìwọ Ẹni tó ní ìfẹ́ tí kì í yẹ̀ sí ẹgbẹẹgbẹ̀rún, àmọ́ tí ò ń bẹ ẹ̀ṣẹ̀ àwọn baba wò lára àwọn ọmọ tí wọ́n fi sílẹ̀, ìwọ Ọlọ́run tòótọ́, tí o jẹ́ Ẹni ńlá àti alágbára ńlá, Jèhófà Ọlọ́run àwọn ọmọ ogun ni orúkọ rẹ.
19 Ìpinnu rẹ ga, àwọn iṣẹ́ rẹ sì tóbi, ìwọ tí ojú rẹ ń wo gbogbo ọ̀nà àwọn èèyàn, láti san èrè fún ẹnì kọ̀ọ̀kan gẹ́gẹ́ bí ọ̀nà rẹ̀ àti gẹ́gẹ́ bí ohun tí ó ṣe.
20 O ti ṣe àwọn iṣẹ́ àmì àti àwọn iṣẹ́ ìyanu ní ilẹ̀ Íjíbítì, tí a mọ̀ títí di òní yìí, o sì tipa bẹ́ẹ̀ ṣe orúkọ fún ara rẹ ní Ísírẹ́lì àti láàárín aráyé bó ṣe rí lónìí yìí.
21 O sì mú àwọn èèyàn rẹ Ísírẹ́lì jáde kúrò ní ilẹ̀ Íjíbítì nípasẹ̀ àwọn iṣẹ́ àmì àti àwọn iṣẹ́ ìyanu àti ọwọ́ agbára àti apá tó nà jáde pẹ̀lú àwọn iṣẹ́ tó ń bani lẹ́rù.
22 “Nígbà tó yá, o fún wọn ní ilẹ̀ yìí tí o búra pé wàá fún àwọn baba ńlá wọn, ilẹ̀ tí wàrà àti oyin ti ń ṣàn.
23 Wọ́n sì wọlé wá, wọ́n sì gbà á, ṣùgbọ́n wọn kò ṣègbọràn sí ohùn rẹ, wọn kò sì tẹ̀ lé òfin rẹ. Wọn kò ṣe ìkankan nínú ohun tí o pàṣẹ fún wọn pé kí wọ́n ṣe, torí náà, o mú kí gbogbo àjálù yìí bá wọn.
24 Wò ó! Àwọn èèyàn ti wá mọ òkìtì láti dó ti ìlú náà kí wọ́n lè gbà á, ó sì dájú pé idà àti ìyàn pẹ̀lú àjàkálẹ̀ àrùn yóò mú kí ìlú náà ṣubú sọ́wọ́ àwọn ará Kálídíà tó ń bá a jà; gbogbo ohun tí o sọ ló ti ṣẹ bí ìwọ náà ṣe rí i báyìí.
25 Àmọ́, Jèhófà Olúwa Ọba Aláṣẹ, o ti sọ fún mi pé, ‘Fi owó ra ilẹ̀ náà fún ara rẹ, kí o sì pe àwọn ẹlẹ́rìí wá,’ bó tilẹ̀ jẹ́ pé, a ó fi ìlú náà lé ọwọ́ àwọn ará Kálídíà dájúdájú.”
26 Ìgbà náà ni Jèhófà bá Jeremáyà sọ̀rọ̀, ó ní:
27 “Èmi rèé, Jèhófà, Ọlọ́run gbogbo aráyé. Ǹjẹ́ ohun kan wà tó ṣòroó ṣe fún mi?
28 Nítorí náà, ohun tí Jèhófà sọ nìyí, ‘Wò ó, màá fi ìlú yìí lé ọwọ́ àwọn ará Kálídíà àti Nebukadinésárì ọba Bábílónì, á sì gbà á.
29 Àwọn ará Kálídíà tó ń bá ìlú yìí jà máa wọlé wá, wọ́n á sọ iná sí i, wọ́n á sì sun ún kanlẹ̀ pẹ̀lú àwọn ilé tí àwọn èèyàn náà ti ń rú ẹbọ lórí òrùlé wọn sí Báálì, tí wọ́n sì ti ń da ọrẹ ohun mímu sí àwọn ọlọ́run míì láti mú mi bínú.’
30 “‘Nítorí pé kìkì ohun tó burú lójú mi ni àwọn èèyàn Ísírẹ́lì àti ti Júdà ń ṣe láti ìgbà èwe wọn wá; ńṣe ni àwọn èèyàn Ísírẹ́lì ń fi iṣẹ́ ọwọ́ wọn mú mi bínú,’ ni Jèhófà wí.
31 ‘Nítorí ìlú yìí, láti ọjọ́ tí wọ́n ti tẹ̀ ẹ́ dó, títí di òní yìí, jẹ́ ohun tó ń fa ìbínú àti ìrunú fún mi, màá sì mú un kúrò níwájú mi,
32 nítorí gbogbo ìwà ibi tí àwọn èèyàn Ísírẹ́lì àti ti Júdà ti hù láti mú mi bínú, látorí àwọn fúnra wọn, àwọn ọba wọn, àwọn ìjòyè wọn, àwọn àlùfáà wọn àti àwọn wòlíì wọn, dórí àwọn èèyàn Júdà àti àwọn tó ń gbé Jerúsálẹ́mù.
33 Wọ́n ń kẹ̀yìn sí mi dípò kí wọ́n máa yíjú sí mi;  bí mo tiẹ̀ ń kọ́ wọn léraléra, kò sí ìkankan nínú wọn tó fetí sílẹ̀, tó sì gba ìbáwí.
34 Wọ́n gbé àwọn òrìṣà ẹ̀gbin wọn sínú ilé tí a fi orúkọ mi pè, láti sọ ọ́ di ẹlẹ́gbin.
35 Yàtọ̀ síyẹn, wọ́n kọ́ àwọn ibi gíga Báálì, tó wà ní Àfonífojì Ọmọ Hínómù, láti sun àwọn ọmọkùnrin wọn àti àwọn ọmọbìnrin wọn nínú iná fún Mólékì, ohun tí mi ò pa láṣẹ fún wọn, tí kò sì wá sí mi lọ́kàn rí pé kí wọ́n ṣe irú ohun ìríra bẹ́ẹ̀ láti mú kí Júdà dẹ́ṣẹ̀.’
36 “Nítorí náà, ohun tí Jèhófà Ọlọ́run Ísírẹ́lì sọ nìyí nípa ìlú tí ẹ̀ ń sọ pé a ó fi lé ọwọ́ ọba Bábílónì nípasẹ̀ idà, ìyàn àti àjàkálẹ̀ àrùn,
37 ‘Wò ó, màá kó wọn jọ láti inú gbogbo ilẹ̀ tí mo fọ́n wọn ká sí nínú ìbínú mi àti nínú ìrunú mi àti nínú ìkannú ńlá mi, màá sì mú wọn pa dà wá sí ibí yìí láti máa gbé lábẹ́ ààbò.
38 Wọ́n á jẹ́ èèyàn mi, màá sì jẹ́ Ọlọ́run wọn.
39 Màá fún wọn ní ọkàn kan àti ọ̀nà kan kí wọ́n lè máa bẹ̀rù mi nígbà gbogbo, fún ire wọn àti ti àwọn ọmọ wọn lẹ́yìn wọn.
40 Màá sì bá wọn dá májẹ̀mú tó máa wà títí láé, pé mi ò ní jáwọ́ nínú ṣíṣe rere fún wọn; màá fi ìbẹ̀rù mi sínú ọkàn wọn, kí wọ́n má bàa kúrò lọ́dọ̀ mi.
41 Ṣe ni inú mi á máa dùn nítorí wọn láti máa ṣe rere fún wọn, màá sì fi gbogbo ọkàn mi àti gbogbo ara mi gbìn wọ́n sí ilẹ̀ yìí.’”
42 “Nítorí ohun tí Jèhófà sọ nìyí, ‘Bí mo ti mú gbogbo àjálù ńlá yìí bá àwọn èèyàn yìí, bẹ́ẹ̀ ni màá ṣe mú gbogbo oore tí mo ṣèlérí fún wọn wá sórí wọn.
43 Àwọn èèyàn á tún ra ilẹ̀ ní ilẹ̀ yìí, bí ẹ tilẹ̀ ń sọ pé: “Ahoro ni, tí kò sí èèyàn àti ẹranko lórí rẹ̀, a sì ti fi í lé ọwọ́ àwọn ará Kálídíà.”’
44 “‘Àwọn èèyàn á fi owó ra ilẹ̀, wọ́n á ṣe ìwé àdéhùn tí wọ́n fi rà á, wọ́n á gbé èdìdì lé e, wọ́n á sì pe àwọn ẹlẹ́rìí ní ilẹ̀ Bẹ́ńjámínì, ní agbègbè Jerúsálẹ́mù àti ní àwọn ìlú Júdà, ní àwọn ìlú tó wà ní àwọn agbègbè olókè àti ní àwọn ìlú tó wà ní pẹ̀tẹ́lẹ̀ pẹ̀lú àwọn ìlú tó wà ní gúúsù, torí pé màá mú àwọn èèyàn wọn tó wà lóko ẹrú pa dà wá,’ ni Jèhófà wí.”
33 Jèhófà bá Jeremáyà sọ̀rọ̀ lẹ́ẹ̀kejì, nígbà tó ṣì wà ní àhámọ́ ní Àgbàlá Ẹ̀ṣọ́, pé:
2 “Ohun tí Jèhófà, Aṣẹ̀dá ayé sọ nìyí, Jèhófà tó dá ayé tó sì fìdí rẹ̀ múlẹ̀ gbọn-in gbọn-in; Jèhófà ni orúkọ rẹ̀,
3 ‘Ké pè mí, màá sì dá ọ lóhùn, mo ṣe tán láti sọ nípa àwọn ohun ńlá tí kò ṣeé lóye fún ọ, àwọn ohun tí ìwọ kò tíì mọ̀.’”
4 “Ohun tí Jèhófà Ọlọ́run Ísírẹ́lì sọ nìyí nípa àwọn ilé tó wà ní ìlú yìí àti ilé àwọn ọba Júdà tí wọ́n wó lulẹ̀ nípasẹ̀ àwọn òkìtì tí wọ́n mọ láti dó ti ìlú yìí àti nípasẹ̀ idà,
5 nípa àwọn tó ń bọ̀ wá bá àwọn ará Kálídíà jà, tí wọ́n á fi òkú àwọn èèyàn tí mo ti pa nínú ìbínú àti ìrunú mi kún gbogbo ibí yìí, àwọn tí ìwà ibi wọn ti mú kí n fi ojú mi pa mọ́ kúrò lára ìlú yìí:
6 ‘Wò ó, màá mú kí ara rẹ̀ kọ́fẹ, màá sì fún un ní ìlera, màá mú wọn lára dá, màá sì fún wọn ní ọ̀pọ̀lọpọ̀ àlàáfíà àti òtítọ́.
7 Màá mú àwọn ará Júdà àti àwọn ọmọ Ísírẹ́lì tó wà lóko ẹrú pa dà, màá sì fún wọn lókun bí mo ti ṣe ní ìbẹ̀rẹ̀.
8 Ṣe ni màá wẹ̀ wọ́n mọ́ kúrò nínú ẹ̀bi gbogbo ẹ̀ṣẹ̀ tí wọ́n dá sí mi, màá sì dárí gbogbo ẹ̀ṣẹ̀ wọn jì wọ́n àti àwọn àṣìṣe wọn.
9 Orúkọ ìlú yìí máa gbé mi ga, á sì mú kí wọ́n máa yìn mí, kí wọ́n sì máa fi ògo fún mi láàárín gbogbo orílẹ̀-èdè ayé tó máa gbọ́ nípa gbogbo oore tí mo ṣe fún ìlú náà. Ẹ̀rù á bà wọ́n, wọ́n á sì máa gbọ̀n nítorí gbogbo oore àti àlàáfíà tí màá mú bá ìlú náà.’”
10 “Ohun tí Jèhófà sọ nìyí, ‘Ní ibí yìí tí ẹ̀ ń sọ pé ó jẹ́ aṣálẹ̀, tí kò sí èèyàn tàbí ẹran ọ̀sìn níbẹ̀, ní àwọn ìlú Júdà àti àwọn ojú ọ̀nà Jerúsálẹ́mù tó ti di ahoro, tí kò sí èèyàn tàbí ẹni tó ń gbé ibẹ̀ àti ẹran ọ̀sìn, ibẹ̀ ni a ó tún ti pa dà gbọ́
11 ìró ayọ̀ àti ìró ìdùnnú, ohùn ọkọ ìyàwó àti ohùn ìyàwó, ohùn àwọn tó ń sọ pé: “Ẹ fi ọpẹ́ fún Jèhófà Ọlọ́run àwọn ọmọ ogun, nítorí Jèhófà jẹ́ ẹni rere; ìfẹ́ rẹ̀ tí kì í yẹ̀ sì wà títí láé!”’ “‘Wọ́n á mú ẹbọ ìdúpẹ́ wá sínú ilé Jèhófà, nítorí màá mú àwọn tí wọ́n kó lọ sí oko ẹrú láti ilẹ̀ náà pa dà wá bíi ti ìbẹ̀rẹ̀,’ ni Jèhófà wí.”
12 “Ohun tí Jèhófà Ọlọ́run àwọn ọmọ ogun sọ nìyí: ‘Ní aṣálẹ̀ yìí, tí kò sí èèyàn tàbí ẹran ọ̀sìn nínú rẹ̀ àti ní gbogbo àwọn ìlú rẹ̀, ibi ìjẹko yóò tún pa dà wà fún àwọn olùṣọ́ àgùntàn tí agbo ẹran wọn máa dùbúlẹ̀ sí.’
13 “‘Ní àwọn ìlú tó wà ní agbègbè olókè àti ní àwọn ìlú tó wà ní pẹ̀tẹ́lẹ̀, ní àwọn ìlú tó wà ní gúúsù àti ní ilẹ̀ Bẹ́ńjámínì, ní agbègbè Jerúsálẹ́mù àti ní àwọn ìlú Júdà, agbo ẹran yóò tún pa dà kọjá lábẹ́ ọwọ́ ẹni tó ń kà wọ́n,’ ni Jèhófà wí.”
14 “‘Wò ó! Ọjọ́ ń bọ̀,’ ni Jèhófà wí, ‘tí màá mú ìlérí tí mo ṣe nípa ilé Ísírẹ́lì àti ilé Júdà ṣẹ.
15 Nígbà yẹn àti ní àkókò yẹn, màá mú kí èéhù òdodo kan hù jáde fún Dáfídì, á sì ṣe ìdájọ́ tí ó tọ́ àti òdodo ní ilẹ̀ náà.
16 Ní àkókò yẹn, a ó gba Júdà là, Jerúsálẹ́mù á sì máa wà ní ààbò. Ohun tí a ó sì máa pè é ni: Jèhófà Ni Òdodo Wa.’”
17 “Nítorí ohun tí Jèhófà sọ nìyí: ‘Kò ní ṣàìsí ọkùnrin kan láti ìlà Dáfídì tí yóò máa jókòó sórí ìtẹ́ ilé Ísírẹ́lì,
18 bẹ́ẹ̀ ni àwọn àlùfáà tó jẹ́ ọmọ Léfì kò ní ṣàìní ọkùnrin kan tí yóò máa dúró níwájú mi láti rú odindi ẹbọ sísun, láti máa sun ọrẹ ọkà àti láti máa rú àwọn ẹbọ.’”
19 Jèhófà sì tún bá Jeremáyà sọ̀rọ̀, pé:
20 “Ohun tí Jèhófà sọ nìyí, ‘Bí ẹ bá lè ba májẹ̀mú mi nípa ọ̀sán àti májẹ̀mú mi nípa òru jẹ́, pé kí ọ̀sán àti òru má ṣe wà ní àkókò wọn
21 nìkan ni májẹ̀mú tí mo bá Dáfídì ìránṣẹ́ mi dá tó lè bà jẹ́, tí kò fi ní máa ní ọmọ tó ń jọba lórí ìtẹ́ rẹ̀, bẹ́ẹ̀ náà ni májẹ̀mú tí mo bá àwọn àlùfáà tó jẹ́ ọmọ Léfì dá, àwọn òjíṣẹ́ mi.
22 Bí a kò ti lè ka àwọn ọmọ ogun ọ̀run, tí a kò sì lè wọn iyanrìn òkun, bẹ́ẹ̀ ni màá sọ àtọmọdọ́mọ Dáfídì ìránṣẹ́ mi àti àwọn ọmọ Léfì tí wọ́n ń ṣe ìránṣẹ́ fún mi di púpọ̀.’”
23 Jèhófà sì tún bá Jeremáyà sọ̀rọ̀, ó ní:
24 “Ǹjẹ́ o ò kíyè sí ohun tí àwọn èèyàn yìí ń sọ, pé, ‘Jèhófà máa kọ ìdílé méjì tó ti yàn’? Wọn kò bọ̀wọ̀ fún àwọn èèyàn mi, wọn ò sì kà wọ́n sí orílẹ̀-èdè mọ́.
25 “Ohun tí Jèhófà sọ nìyí: ‘Bí mo ṣe fìdí májẹ̀mú mi nípa ọ̀sán àti òru múlẹ̀ àti òfin nípa ọ̀run àti ayé,
26 bẹ́ẹ̀ ni mi ò jẹ́ kọ àtọmọdọ́mọ Jékọ́bù àti ti Dáfídì ìránṣẹ́ mi, kí n bàa lè máa mú lára ọmọ rẹ̀ láti jẹ́ alákòóso lórí àtọmọdọ́mọ Ábúráhámù, Ísákì àti Jékọ́bù. Nítorí màá kó àwọn tó wà ní oko ẹrú lára wọn jọ, màá sì ṣàánú wọn.’”
34 Ọ̀rọ̀ tí Jèhófà bá Jeremáyà sọ nìyí, nígbà tí Nebukadinésárì ọba Bábílónì àti gbogbo àwọn ọmọ ogun rẹ̀ pẹ̀lú gbogbo ìjọba ayé tó wà lábẹ́ ìjọba rẹ̀ àti gbogbo èèyàn ń bá Jerúsálẹ́mù jà àti gbogbo ìlú tó yí i ká:
2 “Ohun tí Jèhófà Ọlọ́run Ísírẹ́lì sọ nìyí, ‘Lọ bá Sedekáyà ọba Júdà sọ̀rọ̀, kí o sì sọ fún un pé: “Ohun tí Jèhófà sọ nìyí, ‘Wò ó, màá fi ìlú yìí lé ọwọ́ ọba Bábílónì, á sì dáná sun ún.
3 Ìwọ kò sì ní lè sá mọ́ ọn lọ́wọ́, torí ó dájú pé wọ́n á mú ọ, wọ́n á sì fà ọ́ lé e lọ́wọ́. Ìwọ àti ọba Bábílónì máa rí ara yín, á sì bá ọ sọ̀rọ̀ lójúkojú, wàá sì lọ sí Bábílónì.’
4 Síbẹ̀, gbọ́ ọ̀rọ̀ Jèhófà, ìwọ Sedekáyà ọba Júdà, ‘Ohun tí Jèhófà sọ nípa rẹ nìyí: “Idà ò ní pa ọ́.
5 Ńṣe ni wàá fọwọ́ rọrí kú, wọ́n á sun tùràrí nítorí rẹ bí wọ́n ti ṣe fún àwọn baba rẹ, àwọn ọba tó wà ṣáájú rẹ, wọ́n á sì ṣọ̀fọ̀ rẹ pé, ‘Áà, ọ̀gá!’ nítorí ‘mo ti sọ ọ̀rọ̀ náà,’ ni Jèhófà wí.”’”’”
6 Wòlíì Jeremáyà sì bá Sedekáyà ọba Júdà sọ gbogbo ọ̀rọ̀ yìí ní Jerúsálẹ́mù,
7 nígbà tí àwọn ọmọ ogun ọba Bábílónì ń bá Jerúsálẹ́mù àti gbogbo ìlú tó ṣẹ́ kù ní Júdà jà, tí wọ́n sì ń bá Lákíṣì àti Ásékà jà; nítorí àwọn nìkan ni ìlú olódi tó ṣẹ́ kù lára àwọn ìlú Júdà.
8 Ọ̀rọ̀ tí Jèhófà bá Jeremáyà sọ nìyí, lẹ́yìn tí Ọba Sedekáyà bá gbogbo èèyàn tó wà ní Jerúsálẹ́mù dá májẹ̀mú láti kéde òmìnira fún wọn,
9 pé kí kálukú wọn dá àwọn ẹrú wọn tó jẹ́ Hébérù sílẹ̀ lọ́kùnrin àti lóbìnrin, kí ẹnikẹ́ni má bàa fi Júù bíi tirẹ̀ ṣe ẹrú.
10 Nítorí náà, gbogbo àwọn ìjòyè àti gbogbo àwọn èèyàn náà ṣègbọràn. Wọ́n dá májẹ̀mú pé kí kálukú wọn dá àwọn ẹrú wọn lọ́kùnrin àti lóbìnrin sílẹ̀, kí wọ́n má sì jẹ́ ẹrú wọn mọ́. Wọ́n ṣègbọràn, wọ́n sì jẹ́ kí wọ́n lọ.
11 Àmọ́ nígbà tó yá, wọ́n tún lọ mú àwọn ẹrú tí wọ́n ti dá sílẹ̀ lọ́kùnrin àti lóbìnrin, wọ́n sì sọ wọ́n di ẹrú pa dà tipátipá.
12 Nítorí náà, Jèhófà bá Jeremáyà sọ̀rọ̀, Jèhófà sọ pé:
13 “Ohun tí Jèhófà Ọlọ́run Ísírẹ́lì sọ nìyí, ‘mo bá àwọn baba ńlá yín dá májẹ̀mú ní ọjọ́ tí mo mú wọn jáde kúrò ní ilẹ̀ Íjíbítì, kúrò ní oko ẹrú, pé:
14 “Nígbà tí ọdún méje bá pé, kí kálukú yín dá arákùnrin rẹ̀ tó jẹ́ Hébérù sílẹ̀, tí wọ́n tà fún un, tó sì ti fi ọdún mẹ́fà sìn ín; ó gbọ́dọ̀ jẹ́ kó lọ ní òmìnira.” Ṣùgbọ́n àwọn baba ńlá yín kò fetí sí mi, bẹ́ẹ̀ ni wọn kò ṣègbọràn.
15 Lẹ́nu àìpẹ́ yìí, ẹ̀yin fúnra yín yí pa dà, ẹ sì ṣe ohun tí ó tọ́ lójú mi torí pé ẹ kéde òmìnira fún ọmọnìkejì yín, ẹ sì dá májẹ̀mú níwájú mi nínú ilé tí a fi orúkọ mi pè.
16 Àmọ́ lẹ́yìn náà, ẹ yí pa dà, ẹ sì kó ẹ̀gàn bá orúkọ mi, nítorí kálukú yín mú ẹrú rẹ̀ lọ́kùnrin àti lóbìnrin pa dà wá, àwọn tí ẹ ti jẹ́ kí wọ́n lọ ní òmìnira bó ṣe wù wọ́n, ẹ sì tún sọ wọ́n di ẹrú pa dà tipátipá.’
17 “Nítorí náà, ohun tí Jèhófà sọ nìyí: ‘Ẹ kò ṣègbọràn sí mi, torí pé kálukú yín kò kéde òmìnira fún arákùnrin rẹ̀ àti ọmọnìkejì rẹ̀. Òmìnira tí màá kéde fún yín nìyí, ni Jèhófà wí, idà, àjàkálẹ̀ àrùn àti ìyàn ni yóò pa yín, màá sì sọ yín di ohun àríbẹ̀rù lójú gbogbo ìjọba ayé.
18 Ohun tó sì máa ṣẹlẹ̀ nìyí sí àwọn tó da májẹ̀mú mi, tí wọn kò mú ọ̀rọ̀ májẹ̀mú tí wọ́n dá lójú mi ṣẹ, nígbà tí wọ́n gé ọmọ màlúù sí méjì, tí wọ́n sì gba àárín rẹ̀ kọjá,
19 ìyẹn, àwọn ìjòyè Júdà àti àwọn ìjòyè Jerúsálẹ́mù, àwọn òṣìṣẹ́ ààfin àti àwọn àlùfáà pẹ̀lú gbogbo èèyàn ilẹ̀ náà tí wọ́n kọjá láàárín ọmọ màlúù tí wọ́n gé sí méjì náà:
20 Ṣe ni màá fà wọ́n lé ọwọ́ àwọn ọ̀tá wọn àti àwọn tó fẹ́ gba ẹ̀mí wọn, òkú wọn á sì di oúnjẹ fún àwọn ẹyẹ ojú ọ̀run àti àwọn ẹran orí ilẹ̀.
21 Màá sì fi Sedekáyà ọba Júdà àti àwọn ìjòyè rẹ̀ lé ọwọ́ àwọn ọ̀tá wọn àti àwọn tó fẹ́ gba ẹ̀mí wọn àti lé ọwọ́ àwọn ọmọ ogun ọba Bábílónì tó ṣígun kúrò lọ́dọ̀ yín.’
22 “‘Wò ó, màá pàṣẹ,’ ni Jèhófà wí, ‘màá sì mú wọn pa dà wá sí ìlú yìí, wọ́n á bá a jà, wọ́n á gbà á, wọ́n á sì dáná sun ún; màá sọ àwọn ìlú Júdà di ahoro tí ò ní sí ẹnì kankan tí á máa gbé ibẹ̀.’”
35 Ọ̀rọ̀ tí Jèhófà bá Jeremáyà sọ nígbà ayé Jèhóákímù ọmọ Jòsáyà, ọba Júdà nìyí, ó ní:
2 “Lọ sí ilé àwọn ọmọ Rékábù, kí o bá wọn sọ̀rọ̀, kí o sì mú wọn wá sínú ilé Jèhófà, sí ọ̀kan lára àwọn yàrá ìjẹun; kí o sì fi wáìnì lọ̀ wọ́n pé kí wọ́n mu.”
3 Torí náà, mo mú Jaasanáyà ọmọ Jeremáyà ọmọ Habasináyà àti àwọn arákùnrin rẹ̀ pẹ̀lú gbogbo ọmọ rẹ̀ àti agbo ilé àwọn ọmọ Rékábù
4 wá sínú ilé Jèhófà. Mo mú wọn wá sínú yàrá ìjẹun àwọn ọmọ Hánánì ọmọ Igidaláyà, èèyàn Ọlọ́run tòótọ́, èyí tó wà lẹ́gbẹ̀ẹ́ yàrá ìjẹun àwọn ìjòyè, tó sì wà lókè yàrá ìjẹun Maaseáyà ọmọ Ṣálúmù tó jẹ́ aṣọ́nà.
5 Ni mo bá gbé àwọn ife àti àwọn aago tí wáìnì kún inú wọn síwájú àwọn èèyàn ilé Rékábù, mo sì sọ fún wọn pé: “Ẹ mu wáìnì.”
6 Ṣùgbọ́n wọ́n sọ pé: “À kò ní mu wáìnì, nítorí Jèhónádábù ọmọ Rékábù, baba ńlá wa, tí pàṣẹ fún wa pé, ‘Ẹ̀yin àti àwọn ọmọ yín kò gbọ́dọ̀ mu wáìnì láé.
7 Ẹ kò gbọ́dọ̀ kọ́ ilé, ẹ kò gbọ́dọ̀ fún irúgbìn, ẹ kò gbọ́dọ̀ gbin ọgbà àjàrà, bẹ́ẹ̀ sì ni ẹ kò gbọ́dọ̀ ní ọgbà àjàrà. Kàkà bẹ́ẹ̀, inú àgọ́ ni kí ẹ máa gbé, kí ẹ bàa lè pẹ́ lórí ilẹ̀ tí ẹ ti jẹ́ àjèjì.’
8 Nítorí náà, à ń ṣègbọràn sí ohùn Jèhónádábù ọmọ Rékábù baba ńlá wa nínú ohun gbogbo tó pa láṣẹ fún wa, a kò sì jẹ́ fẹnu kan wáìnì, àwa fúnra wa, àwọn ìyàwó wa, àwọn ọmọkùnrin wa àti àwọn ọmọbìnrin wa.
9 Àti pé a ò kọ́ ilé láti máa gbé, a kò sì ní ọgbà àjàrà tàbí oko tàbí irúgbìn.
10 À ń gbé inú àgọ́, a sì ń ṣègbọràn sí gbogbo ohun tí Jèhónádábù baba ńlá wa pa láṣẹ fún wa.
11 Àmọ́ nígbà tí Nebukadinésárì ọba Bábílónì wá gbéjà ko ilẹ̀ tí à ń gbé, a sọ pé, ‘Ẹ wá, ẹ jẹ́ kí a wọnú Jerúsálẹ́mù kí a má bàa bọ́ sọ́wọ́ àwọn ọmọ ogun Kálídíà àti ti Síríà.’ Bó ṣe di pé à ń gbé Jerúsálẹ́mù nìyẹn.”
12 Jèhófà bá Jeremáyà sọ̀rọ̀, ó ní:
13 “Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Lọ sọ fún àwọn èèyàn Júdà àti àwọn tó ń gbé ní Jerúsálẹ́mù pé: “Ǹjẹ́ kì í ṣe léraléra ni mo gbà yín níyànjú pé kí ẹ ṣègbọràn sí ọ̀rọ̀ mi?” ni Jèhófà wí.
14 “Jèhónádábù ọmọ Rékábù pàṣẹ fún àtọmọdọ́mọ rẹ̀ pé kí wọ́n má ṣe mu wáìnì, wọ́n ṣègbọràn sí ọ̀rọ̀ rẹ̀, wọn kò sì mu wáìnì títí di òní yìí, nípa bẹ́ẹ̀, wọ́n ṣègbọràn sí àṣẹ baba ńlá wọn. Àmọ́, léraléra ni mo ti bá yín sọ̀rọ̀, síbẹ̀ ẹ kò ṣègbọràn sí mi.
15 Mo sì ń rán gbogbo àwọn ìránṣẹ́ mi wòlíì sí yín, mò ń rán wọn léraléra, wọ́n ń sọ pé, ‘Ẹ jọ̀wọ́, ẹ yí pa dà, kí kálukú yín kúrò ní ọ̀nà búburú rẹ̀, kí ẹ sì ṣe ohun tí ó tọ́! Ẹ má ṣe tẹ̀ lé àwọn ọlọ́run míì, ẹ má sì sìn wọ́n. Nígbà náà, ẹ ó máa gbé ní ilẹ̀ tí mo fún ẹ̀yin àti àwọn baba ńlá yín.’ Ṣùgbọ́n ẹ kò dẹ etí yín sílẹ̀, ẹ kò sì fetí sí mi.
16 Àwọn ọmọ Jèhónádábù ọmọ Rékábù tẹ̀ lé àṣẹ tí baba ńlá wọn pa fún wọn, ṣùgbọ́n àwọn èèyàn yìí kò fetí sí mi.”’”
17 “Nítorí náà, ohun tí Jèhófà, Ọlọ́run àwọn ọmọ ogun, Ọlọ́run Ísírẹ́lì sọ nìyí: ‘Wò ó, màá mú gbogbo àjálù tí mo ti kìlọ̀ fún Júdà àti gbogbo àwọn tó ń gbé ní Jerúsálẹ́mù wá sórí wọn, torí pé mo ti bá wọn sọ̀rọ̀, ṣùgbọ́n wọn kò fetí sílẹ̀, mo sì ń pè wọ́n, ṣùgbọ́n wọn kò dáhùn.’”
18 Jeremáyà sì sọ fún agbo ilé àwọn ọmọ Rékábù pé: “Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Nítorí pé ẹ ṣègbọràn sí àṣẹ Jèhónádábù baba ńlá yín, tí ẹ̀ ń pa gbogbo àṣẹ rẹ̀ mọ́, tí ẹ sì ń ṣe ohun tó pa láṣẹ fún yín gẹ́lẹ́,
19 ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì, sọ nìyí: “Kò sígbà tí kò ní sí ẹnì kan lára àtọmọdọ́mọ Jèhónádábù ọmọ Rékábù tí yóò máa sìn níwájú mi.”’”
36 Ó ṣẹlẹ̀ pé ní ọdún kẹrin Jèhóákímù ọmọ Jòsáyà, ọba Júdà, Jèhófà bá Jeremáyà sọ̀rọ̀, ó ní:
2 “Mú àkájọ ìwé kan, kí o sì kọ gbogbo ọ̀rọ̀ tí mo bá ọ sọ sínú rẹ̀, ọ̀rọ̀ tí mo sọ sí Ísírẹ́lì àti Júdà àti gbogbo àwọn orílẹ̀-èdè, láti ọjọ́ tí mo kọ́kọ́ bá ọ sọ̀rọ̀ nígbà ayé Jòsáyà, títí di òní yìí.
3 Bóyá nígbà tí àwọn ará ilé Júdà bá gbọ́ nípa gbogbo àjálù tí mo fẹ́ mú bá wọn, wọ́n á lè yí pa dà kúrò nínú ìwà ibi wọn, kí n sì dárí àṣìṣe wọn àti ẹ̀ṣẹ̀ wọn jì wọ́n.”
4 Jeremáyà bá pe Bárúkù ọmọ Neráyà, Jeremáyà sì sọ gbogbo ọ̀rọ̀ tí Jèhófà ti bá a sọ, Bárúkù sì ń kọ ọ́ sínú àkájọ ìwé náà.
5 Ni Jeremáyà bá pàṣẹ fún Bárúkù pé: “Inú àhámọ́ ni mo wà, mi ò sì lè wọ ilé Jèhófà.
6 Torí náà, ìwọ ni kí o wọ ibẹ̀, kí o sì ka ọ̀rọ̀ Jèhófà sókè látinú àkájọ ìwé tí o kọ ọ̀rọ̀ tí o gbọ́ lẹ́nu mi sí. Kà á sí etí àwọn èèyàn tó wà ní ilé Jèhófà ní ọjọ́ ààwẹ̀; wàá tipa bẹ́ẹ̀ kà á fún gbogbo èèyàn Júdà tí wọ́n wá láti àwọn ìlú wọn.
7 Bóyá Jèhófà á gbọ́ ẹ̀bẹ̀ wọn, tí á sì ṣojú rere sí wọn, tí kálukú wọn á sì yí pa dà kúrò ní ọ̀nà búburú rẹ̀, torí pé ìbínú àti ìrunú tó kàmàmà ni Jèhófà ti kéde sórí àwọn èèyàn yìí.”
8 Nítorí náà, Bárúkù ọmọ Neráyà ṣe gbogbo ohun tí wòlíì Jeremáyà pa láṣẹ fún un; ó ka ọ̀rọ̀ Jèhófà sókè látinú àkájọ ìwé náà ní ilé Jèhófà.
9 Ó ṣẹlẹ̀ pé ní ọdún karùn-ún Jèhóákímù ọmọ Jòsáyà, ọba Júdà, ní oṣù kẹsàn-án, gbogbo èèyàn Jerúsálẹ́mù àti gbogbo àwọn tó wá sí Jerúsálẹ́mù láti àwọn ìlú Júdà kéde ààwẹ̀ níwájú Jèhófà.
10 Bárúkù bá ka ọ̀rọ̀ Jeremáyà sókè látinú àkájọ ìwé náà ní ilé Jèhófà sí etí gbogbo àwọn èèyàn náà, ní yàrá Gemaráyà ọmọ Ṣáfánì adàwékọ, ní àgbàlá òkè tó wà ní àtiwọ ẹnubodè tuntun ilé Jèhófà.
11 Nígbà tí Mikáyà ọmọ Gemaráyà ọmọ Ṣáfánì gbọ́ gbogbo ọ̀rọ̀ Jèhófà tó wà nínú àkájọ ìwé náà,
12 ó lọ sí ilé ọba, sí yàrá akọ̀wé. Gbogbo àwọn ìjòyè jókòó síbẹ̀: Élíṣámà akọ̀wé, Deláyà ọmọ Ṣemáyà, Élínátánì ọmọ Ákíbórì, Gemaráyà ọmọ Ṣáfánì, Sedekáyà ọmọ Hananáyà àti gbogbo àwọn ìjòyè yòókù.
13 Mikáyà sọ gbogbo ọ̀rọ̀ tó gbọ́ nígbà tí Bárúkù ka àkájọ ìwé náà sí etí àwọn èèyàn náà fún wọn.
14 Ìgbà náà ni gbogbo àwọn ìjòyè rán Jéhúdì ọmọ Netanáyà ọmọ Ṣelemáyà ọmọ Kúúṣì sí Bárúkù pé: “Wá, kí o sì mú àkájọ ìwé tí o kà ní etí àwọn èèyàn náà dání.” Bárúkù ọmọ Neráyà mú àkájọ ìwé náà dání, ó sì wọlé lọ bá wọn.
15 Wọ́n sọ fún un pé: “Jọ̀wọ́, jókòó, kí o sì kà á sókè fún wa.” Torí náà, Bárúkù kà á fún wọn.
16 Gbàrà tí wọ́n gbọ́ gbogbo ọ̀rọ̀ náà, wọ́n wo ojú ara wọn tẹ̀rùtẹ̀rù, wọ́n sì sọ fún Bárúkù pé: “A gbọ́dọ̀ sọ gbogbo ọ̀rọ̀ yìí fún ọba.”
17 Wọ́n wá béèrè lọ́wọ́ Bárúkù pé: “Jọ̀wọ́, sọ bí o ṣe kọ gbogbo ọ̀rọ̀ yìí fún wa. Ṣé bó ṣe ń sọ ọ́ lò ń kọ ọ́ ni?”
18 Bárúkù dá wọn lóhùn pé: “Ó sọ gbogbo ọ̀rọ̀ yìí fún mi ni, mo sì fi yíǹkì kọ ọ́ sínú àkájọ ìwé yìí bó ṣe ń sọ ọ́.”
19 Àwọn ìjòyè sọ fún Bárúkù pé: “Lọ fara pa mọ́, ìwọ àti Jeremáyà, ẹ má sì jẹ́ kí ẹnì kankan mọ ibi tí ẹ wà.”
20 Lẹ́yìn náà, wọ́n wọlé lọ bá ọba ní àgbàlá, wọ́n fi àkájọ ìwé náà sí yàrá ìjẹun Élíṣámà akọ̀wé, wọ́n sì sọ gbogbo ọ̀rọ̀ tí wọ́n gbọ́ náà fún ọba.
21 Nítorí náà, ọba rán Jéhúdì láti lọ mú àkájọ ìwé náà wá, ó sì mú un wá láti yàrá ìjẹun Élíṣámà akọ̀wé. Jéhúdì sì bẹ̀rẹ̀ sí í kà á sí etí ọba àti gbogbo àwọn ìjòyè tó dúró lẹ́gbẹ̀ẹ́ ọba.
22 Ọba jókòó nínú ilé ìgbà òtútù, ní oṣù kẹsàn-án, iná sì ń jó nínú àdògán iwájú rẹ̀.
23 Lẹ́yìn tí Jéhúdì bá ti ka abala mẹ́ta tàbí mẹ́rin, ọba á fi ọ̀bẹ akọ̀wé gé apá ibẹ̀ dà nù, á sì sọ ọ́ sínú iná tó ń jó nínú àdògán náà, ó ṣe bẹ́ẹ̀ títí tó fi sọ gbogbo àkájọ ìwé náà sínú iná àdògán.
24 Ẹ̀rù ò bà wọ́n rárá, bẹ́ẹ̀ sì ni ọba àti àwọn ìránṣẹ́ rẹ̀ tó gbọ́ gbogbo ọ̀rọ̀ yìí kò fa ẹ̀wù wọn ya.
25 Bó tilẹ̀ jẹ́ pé Élínátánì àti Deláyà pẹ̀lú Gemaráyà bẹ ọba pé kó má sun àkájọ ìwé náà, kò gbọ́ tiwọn.
26 Yàtọ̀ síyẹn, ọba pàṣẹ fún Jéráméélì ọmọ ọba àti Seráyà ọmọ Ásíríẹ́lì pẹ̀lú Ṣelemáyà ọmọ Ábídélì pé kí wọ́n mú Bárúkù akọ̀wé àti wòlíì Jeremáyà, àmọ́ Jèhófà fi wọ́n pa mọ́.
27 Jèhófà tún bá Jeremáyà sọ̀rọ̀ lẹ́yìn tí ọba ti sun àkájọ ìwé tí Bárúkù kọ ọ̀rọ̀ tó gbọ́ lẹ́nu Jeremáyà sí, ó ní:
28 “Mú àkájọ ìwé míì, kí o sì kọ gbogbo ọ̀rọ̀ kan náà tó wà nínú àkájọ ìwé àkọ́kọ́ sínú rẹ̀, èyí tí Jèhóákímù ọba Júdà sun.
29 Sọ fún Jèhóákímù ọba Júdà pé, ‘Ohun tí Jèhófà sọ nìyí: “O ti sun àkájọ ìwé yìí, o sì sọ pé, ‘Kí nìdí tí o fi kọ ọ́ sínú rẹ̀ pé: “Ó dájú pé ọba Bábílónì máa wá pa ilẹ̀ yìí run, á sì pa èèyàn àti ẹranko rẹ́ kúrò lórí rẹ̀”?’
30 Nítorí náà, ohun tí Jèhófà sọ nìyí sí Jèhóákímù ọba Júdà, ‘Kò ní lẹ́nì kankan tó máa jókòó sórí ìtẹ́ Dáfídì, òkú rẹ̀ á sì wà ní ìta nínú ooru lọ́sàn-án àti nínú òtútù lóru.
31 Màá pe òun àti àtọmọdọ́mọ rẹ̀ pẹ̀lú àwọn ìránṣẹ́ rẹ̀ wá jíhìn nítorí ẹ̀ṣẹ̀ wọn, màá sì mú gbogbo àjálù tí mo sọ sí wọn wá sórí wọn àti sórí àwọn tó ń gbé Jerúsálẹ́mù pẹ̀lú àwọn èèyàn Júdà, àmọ́ wọn kò fetí sílẹ̀.’”’”
32 Lẹ́yìn náà, Jeremáyà mú àkájọ ìwé míì, ó fún Bárúkù ọmọ Neráyà, akọ̀wé, ó sì ń kọ ọ̀rọ̀ tí Jeremáyà ń sọ fún un sínú rẹ̀, ó kọ gbogbo ọ̀rọ̀ inú àkájọ ìwé tí Jèhóákímù ọba Júdà sun nínú iná. Ọ̀rọ̀ púpọ̀ tó dà bí èyí tó wà níbẹ̀ tẹ́lẹ̀ ni a sì fi kún un.
37 Ọba Sedekáyà ọmọ Jòsáyà bẹ̀rẹ̀ sí í jọba ní ipò Konáyà ọmọ Jèhóákímù, nítorí Nebukadinésárì ọba Bábílónì fi jẹ ọba ní ilẹ̀ Júdà.
2 Àmọ́ òun àti àwọn ìránṣẹ́ rẹ̀ pẹ̀lú àwọn èèyàn ilẹ̀ náà kò fetí sí ọ̀rọ̀ Jèhófà tí wòlíì Jeremáyà sọ.
3 Ọba Sedekáyà rán Jéhúkálì   ọmọ Ṣelemáyà àti Sefanáyà ọmọ àlùfáà Maaseáyà sí wòlíì Jeremáyà pé: “Jọ̀wọ́, bá wa gbàdúrà sí Jèhófà Ọlọ́run wa.”
4 Jeremáyà ń rìn fàlàlà láàárín àwọn èèyàn náà, torí wọn kò tíì fi í sẹ́wọ̀n.
5 Nígbà náà, àwọn ọmọ ogun Fáráò jáde kúrò ní Íjíbítì, àwọn ará Kálídíà tí wọ́n dó ti Jerúsálẹ́mù sì gbọ́ ìròyìn nípa wọn. Torí náà, wọ́n ṣígun kúrò ní Jerúsálẹ́mù.
6 Ìgbà náà ni Jèhófà bá wòlíì Jeremáyà sọ̀rọ̀, ó ní:
7 “Ohun tí Jèhófà Ọlọ́run Ísírẹ́lì sọ nìyí, ‘Ohun tí ẹ máa sọ fún ọba Júdà, tó rán yín wá sọ́dọ̀ mi láti wádìí nìyí: “Wò ó! Àwọn ọmọ ogun Fáráò tó ń bọ̀ wá ràn yín lọ́wọ́ yóò ní láti pa dà sí Íjíbítì, ilẹ̀ wọn.
8 Àwọn ará Kálídíà á sì pa dà wá, wọ́n á bá ìlú yìí jà, wọ́n á gbà á, wọ́n á sì dáná sun ún.”
9 Ohun tí Jèhófà sọ nìyí, “Ẹ má tan ara yín jẹ pé, ‘Àwọn ará Kálídíà kò ní pa dà wá,’ torí ó dájú pé wọ́n á pa dà wá.
10 Kódà bí ẹ bá pa gbogbo ọmọ ogun Kálídíà tó ń bá yín jà, tó sì jẹ́ pé àwọn tó fara pa nìkan ló ṣẹ́ kù, wọ́n ṣì máa wá látinú àgọ́ wọn, wọ́n á sì dáná sun ìlú yìí.”’”
11 Nígbà tí àwọn ọmọ ogun Kálídíà ti ṣígun kúrò ní Jerúsálẹ́mù nítorí àwọn ọmọ ogun Fáráò,
12 Jeremáyà jáde kúrò ní Jerúsálẹ́mù lọ sí ilẹ̀ Bẹ́ńjámínì láti lọ gba ìpín rẹ̀ tó wà láàárín àwọn èèyàn rẹ̀ níbẹ̀.
13 Àmọ́ nígbà tó dé Ẹnubodè Bẹ́ńjámínì, ọ̀gá tó ń bójú tó àwọn ẹ̀ṣọ́, tí orúkọ rẹ̀ ń jẹ́ Íríjà ọmọ Ṣelemáyà ọmọ Hananáyà mú wòlíì Jeremáyà, ó sì sọ pé: “Ọ̀dọ̀ àwọn ará Kálídíà lò ń sá lọ!”
14 Ṣùgbọ́n Jeremáyà sọ pé: “Rárá o! Mi ò sá lọ sọ́dọ̀ àwọn ará Kálídíà.” Àmọ́ kò gbọ́ tirẹ̀. Torí náà Íríjà mú Jeremáyà, ó sì mú un wá sọ́dọ̀ àwọn ìjòyè.
15 Inú bí àwọn ìjòyè gan-an sí Jeremáyà, wọ́n lù ú, wọ́n sì fi í sẹ́wọ̀n ní ilé Jèhónátánì akọ̀wé, tí wọ́n ti sọ di ọgbà ẹ̀wọ̀n.
16 Wọ́n fi Jeremáyà sínú ẹ̀wọ̀n abẹ́ ilẹ̀, nínú àwọn yàrá tó láàbò, ọ̀pọ̀ ọjọ́ ló sì fi wà níbẹ̀.
17 Lẹ́yìn náà, Ọba Sedekáyà ránṣẹ́ pè é, ọba sì bi í ní ìbéèrè ní bòókẹ́lẹ́ nínú ilé rẹ̀. Ó bi í pé, “Ǹjẹ́ ọ̀rọ̀ kankan wà látọ̀dọ̀ Jèhófà?” Jeremáyà fèsì pé, “Ó wà!” ó sì fi kún un pé, “A ó fi ọ́ lé ọwọ́ ọba Bábílónì!”
18 Jeremáyà tún sọ fún Ọba Sedekáyà pé: “Ẹ̀ṣẹ̀ wo ni mo ṣẹ ìwọ àti àwọn ìránṣẹ́ rẹ pẹ̀lú àwọn èèyàn yìí, tí ẹ fi fi mí sẹ́wọ̀n?
19 Ibo wá ni àwọn wòlíì yín wà, àwọn tó sọ tẹ́lẹ̀ fún yín pé, ‘Ọba Bábílónì kò ní wá gbéjà ko ẹ̀yin àti ilẹ̀ yìí’?
20 Jọ̀wọ́, ní báyìí, fetí sílẹ̀, olúwa mi ọba. Jọ̀wọ́, gbọ́ ẹ̀bẹ̀ mi, kí o sì ṣojú rere sí mi. Má ṣe dá mi pa dà sí ilé Jèhónátánì akọ̀wé, àìjẹ́ bẹ́ẹ̀, ibẹ̀ ni màá kú sí.”
21 Nítorí náà, Ọba Sedekáyà ní kí wọ́n fi Jeremáyà sínú àhámọ́ ní Àgbàlá Ẹ̀ṣọ́, wọ́n sì ń fún un ní ìṣù búrẹ́dì ribiti kan lójúmọ́ láti òpópónà àwọn tó ń ṣe búrẹ́dì, títí gbogbo búrẹ́dì ìlú náà fi tán. Jeremáyà kò sì kúrò ní Àgbàlá Ẹ̀ṣọ́.
39 Ní ọdún kẹsàn-án Sedekáyà ọba Júdà, ní oṣù kẹwàá, Nebukadinésárì ọba Bábílónì àti gbogbo ọmọ ogun rẹ̀ wá sí Jerúsálẹ́mù, wọ́n sì dó tì í.
2 Ní ọdún kọkànlá Sedekáyà, ní oṣù kẹrin, ní ọjọ́ kẹsàn-án oṣù náà, wọ́n fọ́ ògiri ìlú náà wọlé.
3 Gbogbo ìjòyè ọba Bábílónì wọlé, wọ́n sì jókòó ní Ẹnubodè Àárín, àwọn ni, Nẹgali-ṣárésà tó jẹ́ Samugari, Nebo-sásékímù tó jẹ́ Rábúsárísì, Nẹgali-ṣárésà tó jẹ́ Rábúmágì àti gbogbo àwọn tó kù lára àwọn ìjòyè ọba Bábílónì.
4 Nígbà tí Sedekáyà ọba Júdà àti gbogbo ọmọ ogun rí wọn, wọ́n fẹsẹ̀ fẹ, wọ́n gba ọ̀nà ọgbà ọba jáde kúrò nínú ìlú náà lóru, wọ́n gba ẹnubodè tó wà láàárín ògiri oníbejì kọjá, wọ́n sì gba ọ̀nà Árábà jáde.
5 Àmọ́ àwọn ọmọ ogun Kálídíà lé wọn, wọ́n sì bá Sedekáyà ní aṣálẹ̀ tó wà ní pẹ̀tẹ́lẹ̀ Jẹ́ríkò. Wọ́n gbá a mú, wọ́n sì mú un wá sọ́dọ̀ Nebukadinésárì ọba Bábílónì ní Ríbúlà ní ilẹ̀ Hámátì, ibẹ̀ ló sì ti dá a lẹ́jọ́.
6 Ọba Bábílónì ní kí wọ́n pa àwọn ọmọ Sedekáyà níṣojú rẹ̀ ní Ríbúlà, ọba Bábílónì sì ní kí wọ́n pa gbogbo èèyàn pàtàkì Júdà.
7 Lẹ́yìn náà, ó fọ́ ojú Sedekáyà, ó sì fi ṣẹkẹ́ṣẹkẹ̀ bàbà dè é kó lè mú un wá sí Bábílónì.
8 Ìgbà náà ni àwọn ará Kálídíà dáná sun ilé ọba àti ilé àwọn èèyàn náà, wọ́n sì wó àwọn odi Jerúsálẹ́mù lulẹ̀.
9 Nebusarádánì olórí ẹ̀ṣọ́ kó àwọn tó ṣẹ́ kù lára àwọn èèyàn tó wà ní ìlú náà lọ sí ìgbèkùn ní Bábílónì àti àwọn tó sá wá sọ́dọ̀ rẹ̀ pẹ̀lú ẹnikẹ́ni tí ó ṣẹ́ kù.
10 Àmọ́ Nebusarádánì olórí ẹ̀ṣọ́ fi lára àwọn aláìní sílẹ̀ ní ilẹ̀ Júdà, àwọn tí kò ní nǹkan kan. Lọ́jọ́ yẹn, ó tún fún wọn ní ọgbà àjàrà àti oko láti máa ṣiṣẹ́.
11 Nebukadinésárì ọba Bábílónì sì pàṣẹ fún Nebusarádánì olórí ẹ̀ṣọ́ nípa Jeremáyà, pé:
12 “Mú un, kí o sì tọ́jú rẹ̀; má hùwà ìkà sí i, kí o sì fún un ní ohunkóhun tó bá béèrè lọ́wọ́ rẹ.”
13 Torí náà, Nebusarádánì olórí ẹ̀ṣọ́ àti Nebuṣásíbánì tó jẹ́ Rábúsárísì àti Nẹgali-ṣárésà tó jẹ́ Rábúmágì pẹ̀lú gbogbo èèyàn sàràkí-sàràkí ọba Bábílónì ránṣẹ́
14 pé kí wọ́n mú Jeremáyà jáde kúrò ní Àgbàlá Ẹ̀ṣọ́, wọ́n sì fà á lé ọwọ́ Gẹdaláyà ọmọ Áhíkámù ọmọ Ṣáfánì, láti mú un wá sí ilé rẹ̀. Torí náà, ó ń gbé ní àárín àwọn èèyàn náà.
15 Nígbà tí Jeremáyà wà nínú àhámọ́ ní Àgbàlá Ẹ̀ṣọ́, Jèhófà bá a sọ̀rọ̀, ó ní:
16 “Lọ sọ fún Ebedi-mélékì ará Etiópíà pé, ‘Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì, sọ nìyí: “Wò ó, màá mú ọ̀rọ̀ tí mo sọ sórí ìlú yìí ṣẹ, pé àjálù ni màá mú bá a, kì í ṣe ire, á ṣojú rẹ lọ́jọ́ tó bá ṣẹlẹ̀.”’
17 “‘Àmọ́, màá gbà ọ́ lọ́jọ́ yẹn,’ ni Jèhófà wí, ‘wọn kò sì ní fà ọ́ lé ọwọ́ àwọn èèyàn tí ò ń bẹ̀rù.’
18 “‘Nítorí ó dájú pé màá jẹ́ kí o sá àsálà, idà kò sì ní pa ọ́. Wàá jèrè ẹ̀mí rẹ, torí pé o gbẹ́kẹ̀ lé mi,’ ni Jèhófà wí.”
40 Ọ̀rọ̀ tí Jèhófà bá Jeremáyà sọ lẹ́yìn tí Nebusarádánì olórí ẹ̀ṣọ́ jẹ́ kó lọ ní òmìnira láti Rámà. Ṣẹkẹ́ṣẹkẹ̀ wà lọ́wọ́ rẹ̀ nígbà tó mú un dé ibẹ̀, ó sì wà pẹ̀lú gbogbo àwọn tí wọ́n kó nígbèkùn láti Jerúsálẹ́mù àti Júdà, ìyẹn àwọn tí wọ́n ń kó lọ sí Bábílónì.
2 Ìgbà náà ni olórí ẹ̀ṣọ́ mú Jeremáyà, ó sì sọ fún un pé: “Jèhófà Ọlọ́run rẹ ló sọ pé àjálù yìí máa bá ibí yìí,
3 Jèhófà sì ti mú kó ṣẹlẹ̀ bó ṣe sọ, nítorí pé ẹ̀yin èèyàn yìí ti ṣẹ Jèhófà, ẹ kò sì ṣègbọràn sí ohùn rẹ̀. Ìdí nìyẹn tí èyí fi ṣẹlẹ̀ sí yín.
4 Ní báyìí, màá tú ṣẹkẹ́ṣẹkẹ̀ tó wà ní ọwọ́ rẹ kúrò lónìí. Tí o bá fẹ́ bá mi lọ sí Bábílónì, jẹ́ ká lọ, màá sì tọ́jú rẹ. Ṣùgbọ́n bí o kò bá fẹ́ tẹ̀ lé mi lọ sí Bábílónì, dúró ẹ. Wò ó! Gbogbo ilẹ̀ náà pátá wà níwájú rẹ. Ibikíbi tí o bá fẹ́ ni kí o lọ.”
5 Kí Jeremáyà tó pẹ̀yìn dà, Nebusarádánì sọ pé: “Pa dà sọ́dọ̀ Gẹdaláyà ọmọ Áhíkámù ọmọ Ṣáfánì, ẹni tí ọba Bábílónì yàn ṣe olórí àwọn ìlú Júdà, sì máa gbé pẹ̀lú rẹ̀ ní àárín àwọn èèyàn náà tàbí kí o lọ sí ibikíbi tí o bá fẹ́.” Olórí ẹ̀ṣọ́ wá fún un ní oúnjẹ díẹ̀ àti ẹ̀bùn, ó sì jẹ́ kó máa lọ.
6 Torí náà, Jeremáyà lọ sọ́dọ̀ Gẹdaláyà ọmọ Áhíkámù ní Mísípà, ó sì ń gbé lọ́dọ̀ rẹ̀ ní àárín àwọn èèyàn tó ṣẹ́ kù ní ilẹ̀ náà.
7 Nígbà tó yá, gbogbo olórí àwọn ọmọ ogun tó wà ní pápá pẹ̀lú àwọn ọkùnrin wọn gbọ́ pé ọba Bábílónì ti yan Gẹdaláyà ọmọ Áhíkámù ṣe olórí ilẹ̀ náà àti pé ó ti yàn án sórí àwọn ọkùnrin àti àwọn obìnrin àti àwọn ọmọ kéékèèké tí wọ́n jẹ́ aláìní, tó ṣẹ́ kù sí ilẹ̀ náà, tí wọn ò kó lọ sí Bábílónì.
8 Nítorí náà, wọ́n wá sọ́dọ̀ Gẹdaláyà ní Mísípà. Àwọn ni Íṣímáẹ́lì ọmọ Netanáyà, Jóhánánì àti Jónátánì, àwọn ọmọ Káréà, Seráyà ọmọ Táńhúmétì, àwọn ọmọ Éfáì ará Nétófà àti Jesanáyà ọmọ ará Máákátì, pẹ̀lú àwọn ọkùnrin wọn.
9 Gẹdaláyà ọmọ Áhíkámù ọmọ Ṣáfánì sì búra fún wọn àti fún àwọn ọkùnrin wọn pé: “Ẹ má bẹ̀rù láti sin àwọn ará Kálídíà. Ẹ máa gbé ní ilẹ̀ yìí, kí ẹ máa sin ọba Bábílónì, nǹkan á sì máa lọ dáadáa fún yín.
10 Ní tèmi, màá dúró ní Mísípà láti ṣojú yín lọ́dọ̀ àwọn ará Kálídíà tó ń wá sọ́dọ̀ wa. Àmọ́, ẹ kó wáìnì jọ àti èso ìgbà ẹ̀ẹ̀rùn àti òróró, ẹ kó wọn sínú àwọn ohun tí ẹ̀ ń kó nǹkan sí, kí ẹ sì máa gbé nínú àwọn ìlú tí ẹ gbà.”
11 Gbogbo àwọn Júù tó wà ní Móábù, ní Ámónì àti ní Édómù títí kan àwọn tó wà ní gbogbo àwọn ilẹ̀ yòókù náà gbọ́ pé ọba Bábílónì ti fi àwọn kan sílẹ̀ kí wọ́n máa gbé ní Júdà àti pé ó ti yan Gẹdaláyà ọmọ Áhíkámù ọmọ Ṣáfánì ṣe olórí wọn.
12 Torí náà gbogbo àwọn Júù bẹ̀rẹ̀ sí í pa dà wá láti gbogbo ibi tí wọ́n fọ́n wọn ká sí, wọ́n sì wá sí ilẹ̀ Júdà, sọ́dọ̀ Gẹdaláyà ní Mísípà. Wọ́n sì kó wáìnì àti èso ìgbà ẹ̀ẹ̀rùn jọ lọ́pọ̀lọpọ̀.
13 Jóhánánì ọmọ Káréà àti gbogbo olórí àwọn ọmọ ogun tó wà ní pápá wá sọ́dọ̀ Gẹdaláyà ní Mísípà.
14 Wọ́n sọ fún un pé: “Ṣé o kò mọ̀ pé Báálísì, ọba àwọn ọmọ Ámónì, ti rán Íṣímáẹ́lì ọmọ Netanáyà láti wá pa ọ́?” Ṣùgbọ́n Gẹdaláyà ọmọ Áhíkámù kò gbà wọ́n gbọ́.
15 Ìgbà náà ni Jóhánánì ọmọ Káréà yọ́ ọ̀rọ̀ sọ fún Gẹdaláyà ní Mísípà pé: “Mo fẹ́ lọ pa Íṣímáẹ́lì ọmọ Netanáyà, ẹnikẹ́ni kò sì ní mọ̀. Kí ló dé tó fi máa pa ọ́, tí gbogbo àwọn èèyàn Júdà tí wọ́n kóra jọ sọ́dọ̀ rẹ á fi tú ká, tí àwọn tó ṣẹ́ kù ní Júdà á sì pa run?”
16 Ṣùgbọ́n Gẹdaláyà ọmọ Áhíkámù sọ fún Jóhánánì ọmọ Káréà pé: “Má ṣe bẹ́ẹ̀, nítorí ohun tí ò ń sọ nípa Íṣímáẹ́lì kì í ṣe òótọ́.”
42 Nígbà náà, gbogbo olórí àwọn ọmọ ogun àti Jóhánánì ọmọ Káréà àti Jesanáyà ọmọ Hóṣáyà pẹ̀lú gbogbo àwọn èèyàn náà wá, látorí ẹni tó kéré jù dórí ẹni tó dàgbà jù,
2 wọ́n sì sọ fún wòlíì Jeremáyà pé: “Jọ̀wọ́, gbọ́ ẹ̀bẹ̀ wa, kí o sì bá wa gbàdúrà sí Jèhófà Ọlọ́run rẹ nítorí gbogbo àṣẹ́kù yìí, torí a pọ̀ gan-an tẹ́lẹ̀, àmọ́ àwa díẹ̀ ló ṣẹ́ kù báyìí, bí ìwọ náà ṣe rí i.
3 Kí Jèhófà Ọlọ́run rẹ sọ ọ̀nà tó yẹ kí a rìn fún wa àti ohun tó yẹ ká ṣe.”
4 Wòlíì Jeremáyà fèsì pé: “Mo ti gbọ́ yín, màá bá yín gbàdúrà sí Jèhófà Ọlọ́run yín bí ẹ ṣe sọ; gbogbo ọ̀rọ̀ tí Jèhófà bá fi dá yín lóhùn ni màá sì sọ fún yín. Mi ò ní ṣẹ́ ọ̀rọ̀ kankan kù.”
5 Wọ́n sọ fún Jeremáyà pé: “Kí Jèhófà jẹ́ ẹlẹ́rìí tòótọ́ àti olódodo sí wa tí a bá ṣe ohunkóhun tó yàtọ̀ sí ọ̀rọ̀ tí Jèhófà Ọlọ́run rẹ fi rán ọ sí wa.
6 Bóyá ó dára ni o tàbí ó burú, a ó ṣègbọràn sí ohùn Jèhófà Ọlọ́run wa, ẹni tí à ń rán ọ sí, kí nǹkan lè máa lọ dáadáa fún wa nítorí pé a ṣègbọràn sí ohùn Jèhófà Ọlọ́run wa.”
7 Ọjọ́ mẹ́wàá lẹ́yìn náà, Jèhófà bá Jeremáyà sọ̀rọ̀.
8 Nítorí náà, ó pe Jóhánánì ọmọ Káréà àti gbogbo olórí àwọn ọmọ ogun tó wà pẹ̀lú rẹ̀ àti gbogbo àwọn èèyàn náà látorí ẹni tó kéré jù dórí ẹni tó dàgbà jù.
9 Ó sọ fún wọn pé: “Ohun tí Jèhófà Ọlọ́run Ísírẹ́lì sọ nìyí, ẹni tí ẹ rán mi sí pé kí n bá yín bẹ̀ pé kó ṣojú rere sí yín, ó ní:
10 ‘Bí ẹ kò bá kúrò ní ilẹ̀ yìí, màá gbé yín ró, mi ò sì ní ya yín lulẹ̀, màá gbìn yín, mi ò sì ní fà yín tu, torí màá pèrò dà lórí àjálù tí mo mú bá yín.
11 Ẹ má fòyà nítorí ọba Bábílónì, ẹni tí ẹ̀ ń bẹ̀rù.’ “‘Ẹ má bẹ̀rù rẹ̀,’ ni Jèhófà wí, ‘torí mo wà pẹ̀lú yín, láti gbà yín àti láti yọ yín lọ́wọ́ rẹ̀.
12 Màá fi àánú hàn sí yín, yóò sì ṣàánú yín, yóò sì dá yín pa dà sí ilẹ̀ yín.
13 “‘Ṣùgbọ́n tí ẹ bá sọ pé, “Rárá, a ò ní dúró ní ilẹ̀ yìí!” tí ẹ sì ṣàìgbọràn sí ohùn Jèhófà Ọlọ́run yín,
14 tí ẹ sọ pé, “Rárá o, kàkà bẹ́ẹ̀, ilẹ̀ Íjíbítì ni a máa lọ, níbi tí a ò ti ní rí ogun, tí a ò ní gbọ́ ìró ìwo, tí ebi kò sì ní pa wá; ibẹ̀ sì ni a ó máa gbé,”
15 torí náà, gbọ́ ọ̀rọ̀ Jèhófà, ìwọ àṣẹ́kù Júdà. Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì, sọ nìyí: “Tí ẹ bá kọ̀ jálẹ̀ pé dandan ni ẹ máa lọ sí Íjíbítì, tí ẹ sì lọ ń gbé ibẹ̀,
16 idà tí ẹ̀ ń bẹ̀rù rẹ̀ yẹn gan-an ni yóò lé yín bá níbẹ̀, ní ilẹ̀ Íjíbítì, ìyàn tó sì ń dẹ́rù bà yín yẹn ni yóò tẹ̀ lé yín dé Íjíbítì, ibẹ̀ sì ni ẹ ó kú sí.
17 Gbogbo àwọn tí ó fi dandan lé e pé àwọn yóò lọ máa gbé ní Íjíbítì ni idà, ìyàn àti àjàkálẹ̀ àrùn yóò pa. Kò sí ẹnì kankan tó máa sá àsálà tàbí tó máa la àjálù tí màá mú bá wọn já.”’
18 “Nítorí ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí: ‘Bí mo ṣe da ìbínú mi àti ìrunú mi sórí àwọn tó ń gbé Jerúsálẹ́mù, bẹ́ẹ̀ ni màá da ìrunú mi sórí yín tí ẹ bá lọ sí Íjíbítì, ẹ ó sì di ẹni ègún àti ohun àríbẹ̀rù, ẹni ìfiré àti ẹni ẹ̀gàn, ẹ kò sì ní rí ibí yìí mọ́.’
19 “Jèhófà ti sọ̀rọ̀ sí yín, ẹ̀yin àṣẹ́kù Júdà. Ẹ má lọ sí Íjíbítì. Ẹ̀yin náà mọ̀ dájú lónìí pé mo ti kìlọ̀ fún yín
20 pé ẹ̀ṣẹ̀ yín máa gba ẹ̀mí yín. Nítorí ẹ̀yin fúnra yín ni ẹ rán mi sí Jèhófà Ọlọ́run yín pé, ‘Bá wa gbàdúrà sí Jèhófà Ọlọ́run wa, kí o sì sọ gbogbo ohun tí Jèhófà Ọlọ́run wa bá sọ fún wa, a ó sì ṣe é.’
21 Mo kúkú sọ fún yín lónìí, ṣùgbọ́n ẹ kò ní ṣègbọràn sí ohùn Jèhófà Ọlọ́run yín, ẹ kò sì ní ṣe ìkankan lára ohun tó ní kí n sọ fún yín.
22 Nítorí náà, ẹ mọ̀ dájú pé idà, ìyàn àti àjàkálẹ̀ àrùn ni yóò pa yín ní ibi tí ẹ fẹ́ lọ máa gbé.”
43 Nígbà tí Jeremáyà parí gbogbo ọ̀rọ̀ tí Jèhófà Ọlọ́run wọn ní kó sọ fún gbogbo àwọn èèyàn náà, ìyẹn gbogbo ọ̀rọ̀ tí Jèhófà Ọlọ́run wọn fi rán an sí wọn,
2 Asaráyà ọmọ Hóṣáyà àti Jóhánánì ọmọ Káréà pẹ̀lú gbogbo àwọn ọkùnrin tó jẹ́ agbéraga wá sọ fún Jeremáyà pé: “Irọ́ lò ń pa! Jèhófà Ọlọ́run wa kò rán ọ kí o sọ pé, ‘Ẹ má lọ sí Íjíbítì láti máa gbé ibẹ̀.’
3 Bárúkù ọmọ Neráyà ló ń dẹ ọ́ sí wa láti fi wá lé ọwọ́ àwọn ará Kálídíà, kí wọ́n lè pa wá tàbí kí wọ́n kó wa lọ sí ìgbèkùn ní Bábílónì.”
4 Torí náà, Jóhánánì ọmọ Káréà àti gbogbo olórí àwọn ọmọ ogun pẹ̀lú gbogbo àwọn èèyàn náà kò ṣègbọràn sí ohùn Jèhófà pé kí wọ́n dúró sí ilẹ̀ Júdà.
5 Dípò bẹ́ẹ̀, Jóhánánì ọmọ Káréà àti gbogbo olórí àwọn ọmọ ogun kó gbogbo àṣẹ́kù Júdà tó pa dà láti gbogbo orílẹ̀-èdè tí a fọ́n wọn ká sí, láti máa gbé ní ilẹ̀ Júdà.
6 Wọ́n kó àwọn ọkùnrin àti àwọn obìnrin, àwọn ọmọdé àti àwọn ọmọbìnrin ọba, pẹ̀lú gbogbo àwọn tí Nebusarádánì olórí ẹ̀ṣọ́ fi sílẹ̀ sọ́dọ̀ Gẹdaláyà ọmọ Áhíkámù ọmọ Ṣáfánì, wọ́n sì tún mú wòlíì Jeremáyà àti Bárúkù ọmọ Neráyà.
7 Wọ́n wọ ilẹ̀ Íjíbítì, nítorí wọn kò ṣègbọràn sí ohùn Jèhófà, wọ́n sì lọ títí dé Tápánẹ́sì.
8 Nígbà náà, Jèhófà bá Jeremáyà sọ̀rọ̀ ní Tápánẹ́sì, ó ní:
9 “Fi ọwọ́ rẹ kó òkúta ńlá, kí o kó wọn pa mọ́ sí ibi onípele tí wọ́n fi bíríkì ṣe tó wà ní ẹnu ọ̀nà ilé Fáráò ní Tápánẹ́sì níṣojú àwọn ọkùnrin Júù, kí o sì fi amọ̀ bò wọ́n mọ́ ibẹ̀.
10 Kí o wá sọ fún wọn pé, ‘Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí: “Wò ó, màá ránṣẹ́ pe Nebukadinésárì ọba Bábílónì, ìránṣẹ́ mi, màá sì gbé ìtẹ́ rẹ̀ lé orí àwọn òkúta tí mo fi pa mọ́ yìí, á sì na àgọ́ ìtẹ́ rẹ̀ lé wọn lórí.
11 Ó máa wọlé, á sì kọ lu ilẹ̀ Íjíbítì. Ẹni tó bá yẹ fún àjàkálẹ̀ àrùn ni àjàkálẹ̀ àrùn máa pa, ẹni tó bá yẹ fún oko ẹrú ló máa lọ sí oko ẹrú, ẹni tó bá sì yẹ fún idà ni idà máa pa.
12 Màá sọ iná sí ilé àwọn ọlọ́run Íjíbítì, ọba náà á sun wọ́n, á sì kó wọn lọ sí oko ẹrú. Á da ilẹ̀ Íjíbítì bora bí olùṣọ́ àgùntàn ti ń da ẹ̀wù bo ara rẹ̀, á sì jáde kúrò níbẹ̀ ní àlàáfíà.
13 Á fọ́ àwọn òpó Bẹti-ṣémẹ́ṣì tó wà nílẹ̀ Íjíbítì sí wẹ́wẹ́, á sì dáná sun ilé àwọn ọlọ́run Íjíbítì.”’”
44 Ọ̀rọ̀ tí Jeremáyà gbọ́ nípa gbogbo Júù tó ń gbé ní ilẹ̀ Íjíbítì, ìyẹn àwọn tó ń gbé ní Mígídólì, ní Tápánẹ́sì, ní Nófì àti ní ilẹ̀ Pátírọ́sì, pé:
2 “Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Ẹ ti rí gbogbo àjálù tí mo mú bá Jerúsálẹ́mù àti gbogbo àwọn ìlú Júdà, wọ́n ti di àwókù lónìí yìí, kò sì sí ẹni tó ń gbé inú wọn.
3 Ìdí ni pé wọ́n hùwà ibi láti mú mi bínú, torí wọ́n lọ ń rú ẹbọ, wọ́n sì ń sin àwọn ọlọ́run míì tí wọn kò mọ̀, tí ẹ̀yin tàbí àwọn baba ńlá yín náà kò sì mọ̀.
4 Mò ń rán gbogbo àwọn ìránṣẹ́ mi wòlíì sí yín, mo sì ń rán wọn léraléra, pé: “Ẹ jọ̀wọ́, ẹ má ṣe ohun ìríra tí mi ò fẹ́ yìí.”
5 Ṣùgbọ́n wọn kò tẹ́tí sí mi, wọn kò sì fetí sílẹ̀ láti yí pa dà kúrò nínú ìwà ibi wọn, kí wọ́n má ṣe rú ẹbọ sí àwọn ọlọ́run míì.
6 Nítorí náà, ìrunú mi àti ìbínú mi tú jáde, ó sì jó bí iná ní àwọn ìlú Júdà àti ní àwọn ojú ọ̀nà Jerúsálẹ́mù, wọ́n sì di àwókù àti ahoro bí wọ́n ṣe rí lónìí yìí.’
7 “Ní báyìí, ohun tí Jèhófà, Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Kí nìdí tí ẹ fi ń fa àjálù ńlá bá ara yín, tí ọkùnrin àti obìnrin, ọmọdé àti ọmọ jòjòló á fi ṣègbé ní Júdà, tí kò fi ní sí ẹni tó máa ṣẹ́ kù?
8 Kí nìdí tí ẹ fi ń fi iṣẹ́ ọwọ́ yín mú mi bínú, tí ẹ̀ ń rú ẹbọ sí àwọn ọlọ́run míì ní ilẹ̀ Íjíbítì tí ẹ lọ ń gbé? Ẹ ó ṣègbé, ẹ ó sì di ẹni ègún àti ẹni ẹ̀gàn láàárín gbogbo orílẹ̀-èdè ayé.
9 Ṣé ẹ ti gbàgbé ìwà burúkú àwọn baba ńlá yín, ìwà burúkú àwọn ọba Júdà àti ìwà burúkú àwọn aya wọn, ìwà burúkú tiyín àti ìwà burúkú àwọn aya yín, tí gbogbo yín hù ní ilẹ̀ Júdà àti ní àwọn ojú ọ̀nà Jerúsálẹ́mù?
10 Títí di òní yìí, wọn kò rẹ ara wọn sílẹ̀, ẹ̀rù kò bà wọ́n, bẹ́ẹ̀ ni wọn kò rìn nínú òfin mi àti nínú àwọn ìlànà mi tí mo fi lélẹ̀ fún ẹ̀yin àti àwọn baba ńlá yín.’
11 “Nítorí náà, ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Wò ó, mo ti pinnu láti mú àjálù bá yín kí n lè pa gbogbo Júdà run.
12 Màá sì kó àṣẹ́kù Júdà tí wọ́n ti pinnu láti lọ sí ilẹ̀ Íjíbítì kí wọ́n lè máa gbé ibẹ̀, gbogbo wọn sì máa ṣègbé ní ilẹ̀ Íjíbítì. Idà yóò pa wọ́n, ìyàn yóò sì mú kí wọ́n ṣègbé; látorí ẹni tó kéré jù dórí ẹni tó dàgbà jù, idà àti ìyàn ni yóò pa wọ́n. Wọ́n á sì di ẹni ègún, ohun àríbẹ̀rù, ẹni ìfiré àti ẹni ẹ̀gàn.
13 Ṣe ni màá fìyà jẹ àwọn tó ń gbé ní ilẹ̀ Íjíbítì, bí mo ṣe fìyà jẹ Jerúsálẹ́mù nípasẹ̀ idà, ìyàn àti àjàkálẹ̀ àrùn.
14 Àṣẹ́kù Júdà tí wọ́n lọ ń gbé ní ilẹ̀ Íjíbítì kò ní lè sá àsálà tàbí kí wọ́n yè bọ́ láti pa dà sí ilẹ̀ Júdà. Á wù wọ́n pé kí wọ́n pa dà, kí wọ́n sì máa gbé ibẹ̀, àmọ́ wọn ò ní lè pa dà, àyàfi àwọn díẹ̀ tó máa sá àsálà.’”
15 Gbogbo ọkùnrin tí wọ́n mọ̀ pé àwọn ìyàwó wọn ti ń rú ẹbọ sí àwọn ọlọ́run míì àti gbogbo àwọn ìyàwó tí wọ́n wà níbẹ̀, tí wọ́n jẹ́ àwùjọ ńlá àti gbogbo èèyàn tó ń gbé nílẹ̀ Íjíbítì, ní Pátírọ́sì, dá Jeremáyà lóhùn pé:
16 “A ò ní fetí sí ọ̀rọ̀ tí o sọ fún wa ní orúkọ Jèhófà.
17 Kàkà bẹ́ẹ̀, a ó rí i dájú pé a ṣe gbogbo ohun tó ti ẹnu wa jáde, láti rú ẹbọ sí Ọbabìnrin Ọ̀run àti láti da ọrẹ ohun mímu jáde sí i, bí àwa àti àwọn baba ńlá wa, àwọn ọba wa àti àwọn ìjòyè wa ti ṣe ní àwọn ìlú Júdà àti ní àwọn ojú ọ̀nà Jerúsálẹ́mù, nígbà tí a máa ń jẹ oúnjẹ ní àjẹtẹ́rùn, tí nǹkan sì ń dáa fún wa, tí a kò sì rí àjálù kankan.
18 Láti ìgbà tí a ò ti rúbọ sí Ọbabìnrin Ọ̀run mọ́, tí a ò sì da ọrẹ ohun mímu jáde sí i ni a ti ṣaláìní ohun gbogbo, tí idà àti ìyàn sì ti mú kí á ṣègbé.”
19 Àwọn obìnrin náà sọ pé: “Nígbà tí à ń rú ẹbọ sí Ọbabìnrin Ọ̀run, tí a sì ń da ọrẹ ohun mímu jáde sí i, ṣebí àwọn ọkọ wa lọ́wọ́ sí i pé kí a máa ṣe àkàrà ìrúbọ ní ìrísí rẹ̀, kí a sì máa da ọrẹ ohun mímu jáde sí i?”
20 Nígbà náà, Jeremáyà sọ fún gbogbo àwọn èèyàn náà, ìyẹn àwọn ọkùnrin àti àwọn ìyàwó wọn àti gbogbo àwọn tó ń bá a sọ̀rọ̀, ó ní:
21 “Ẹbọ tí ẹ rú, tí àwọn baba ńlá yín, àwọn ọba yín, àwọn ìjòyè yín àti àwọn èèyàn ilẹ̀ náà rú ní àwọn ìlú Júdà àti ní àwọn ojú ọ̀nà Jerúsálẹ́mù, ni Jèhófà ti rántí, wọ́n sì wá sí i lọ́kàn!
22 Níkẹyìn, Jèhófà kò lè fara da ìwà ibi yín mọ́ àti àwọn ohun ìríra tí ẹ ti ṣe, torí náà ilẹ̀ yín pa run, ó di ohun àríbẹ̀rù àti ègún, kò sì sí ẹnikẹ́ni tó ń gbé ibẹ̀, bó ṣe rí lónìí yìí.
23 Nítorí ẹ ti rú àwọn ẹbọ yìí àti pé ẹ ti ṣẹ̀ sí Jèhófà, tí ẹ kò ṣègbọràn sí ohùn Jèhófà, tí ẹ kò sì pa òfin àti ìlànà rẹ̀ mọ́ pẹ̀lú àwọn ìránnilétí rẹ̀, ìdí nìyẹn tí àjálù yìí fi bá yín bó ṣe rí lónìí yìí.”
24 Jeremáyà sì ń bá ọ̀rọ̀ rẹ̀ lọ, ó sọ fún gbogbo àwọn èèyàn náà àti gbogbo àwọn obìnrin náà pé: “Ẹ gbọ́ ọ̀rọ̀ Jèhófà, gbogbo ẹ̀yin ará Júdà tó wà ní ilẹ̀ Íjíbítì.
25 Ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí, ‘Ohun tí ẹ̀yin àti àwọn ìyàwó yín ti fi ẹnu yín sọ, ni ẹ fi ọwọ́ yín mú ṣẹ, torí ẹ sọ pé: “Àá rí i dájú pé a mú ẹ̀jẹ́ wa ṣẹ pé a ó rú ẹbọ sí Ọbabìnrin Ọ̀run, a ó sì da ọrẹ ohun mímu jáde sí i.” Ó dájú pé ẹ̀yin obìnrin yìí máa mú ẹ̀jẹ́ yín ṣẹ, ẹ ó sì pa ẹ̀jẹ́ yín mọ́.’
26 “Nítorí náà, ẹ gbọ́ ọ̀rọ̀ Jèhófà, gbogbo ẹ̀yin ará Júdà tó ń gbé ní ilẹ̀ Íjíbítì: ‘“Wò ó, mo fi orúkọ ńlá mi búra,” ni Jèhófà wí, “pé èyíkéyìí lára èèyàn Júdà tó wà ní gbogbo ilẹ̀ Íjíbítì kò ní pe orúkọ mi mọ́ nígbà ìbúra pé, ‘Bí Jèhófà Olúwa Ọba Aláṣẹ ti wà láàyè!’
27 Wò ó, ojú mi wà lára wọn fún àjálù, kì í ṣe fún ohun rere; gbogbo àwọn ọkùnrin Júdà tó wà ní ilẹ̀ Íjíbítì ni idà àti ìyàn yóò pa, títí wọn kò fi ní sí mọ́.
28 Àwọn díẹ̀ ló máa bọ́ lọ́wọ́ idà, tí wọ́n á sì pa dà láti ilẹ̀ Íjíbítì sí ilẹ̀ Júdà. Lẹ́yìn náà, gbogbo àwọn tó ṣẹ́ kù nílẹ̀ Júdà, tí wọ́n wá sí ilẹ̀ Íjíbítì láti máa gbé ibẹ̀, máa mọ ẹni tí ọ̀rọ̀ rẹ̀ ṣẹ, bóyá tèmi ni tàbí tiwọn!”’”
29 “‘Àmì tó wà fún yín nìyí,’ ni Jèhófà wí, ‘pé màá fìyà jẹ yín ní ibí yìí, kí ẹ lè mọ̀ pé àjálù tí mo ṣèlérí fún yín yóò ṣẹ dájúdájú.
30 Ohun tí Jèhófà sọ nìyí: “Wò ó, màá fi Fáráò Hófírà, ọba Íjíbítì, lé ọwọ́ àwọn ọ̀tá rẹ̀ àti lé ọwọ́ àwọn tó fẹ́ gba ẹ̀mí rẹ̀, bí mo ṣe fi Sedekáyà ọba Júdà lé ọwọ́ Nebukadinésárì ọba Bábílónì, ẹni tó jẹ́ ọ̀tá rẹ̀, tó sì fẹ́ gba ẹ̀mí rẹ̀.”’”
45 Ọ̀rọ̀ tí wòlíì Jeremáyà sọ fún Bárúkù ọmọ Neráyà nìyí, nígbà tó ń kọ ọ̀rọ̀ tí Jeremáyà ń sọ fún un sínú ìwé ní ọdún kẹrin Jèhóákímù ọmọ Jòsáyà, ọba Júdà:
2 “Ohun tí Jèhófà Ọlọ́run Ísírẹ́lì sọ nípa rẹ nìyí, ìwọ Bárúkù,
3 ‘O sọ pé: “Mo gbé! Nítorí pé Jèhófà ti fi ẹ̀dùn ọkàn kún ìrora mi. Àárẹ̀ mú mi nítorí ìrora mi, mi ò sì rí ibi ìsinmi kankan.”’
4 “Kí o sọ fún un pé, ‘Ohun tí Jèhófà sọ nìyí: “Wò ó! Ohun tí mo ti kọ́ ni màá ya lulẹ̀, ohun tí mo sì ti gbìn ni màá fà tu, ìyẹn gbogbo ilẹ̀ náà.
5 Ṣùgbọ́n ìwọ ń wá àwọn ohun ńlá fún ara rẹ. Má ṣe wá wọn mọ́.”’ “‘Nítorí mo máa tó mú àjálù wá bá gbogbo èèyàn,’ ni Jèhófà wí, ‘àmọ́ màá jẹ́ kí o jèrè ẹ̀mí rẹ ní ibikíbi tí o bá lọ.’”
46 Ọ̀rọ̀ tí Jèhófà sọ fún wòlíì Jeremáyà nípa àwọn orílẹ̀-èdè nìyí:
2 Sí Íjíbítì, nípa àwọn ọmọ ogun Fáráò Nékò   ọba Íjíbítì, tí ó wà lẹ́gbẹ̀ẹ́ odò Yúfírétì, ẹni tí Nebukadinésárì ọba Bábílónì ṣẹ́gun ní Kákémíṣì, ní ọdún kẹrin Jèhóákímù ọmọ Jòsáyà, ọba Júdà:
3 “Ẹ to asà àti apata ńlá, Ẹ sì jáde lọ sójú ogun.
4 Ẹ fi ìjánu sí ẹṣin, kí ẹ sì gùn ún, ẹ̀yin agẹṣin. Ẹ lọ dúró sí àyè yín, kí ẹ sì dé akoto. Ẹ dán aṣóró, kí ẹ sì wọ ẹ̀wù irin.
5 ‘Kí nìdí tí mo fi rí wọn tí jìnnìjìnnì bò wọ́n? Wọ́n ń sá pa dà, àwọn jagunjagun wọn ni a ti lù bolẹ̀. Wọ́n ti sá lọ tẹ̀rùtẹ̀rù, àwọn jagunjagun wọn kò sì bojú wẹ̀yìn. Ìbẹ̀rù wà níbi gbogbo,’ ni Jèhófà wí.
6 ‘Àwọn tí ẹsẹ̀ wọn yá nílẹ̀ kò lè sá lọ, àwọn jagunjagun kò sì lè sá àsálà. Ní àríwá, lẹ́gbẹ̀ẹ́ odò Yúfírétì, Wọ́n ti kọsẹ̀, wọ́n sì ti ṣubú.’
7 Ta ló ń bọ̀ yìí bí odò Náílì, Bí odò tí omi rẹ̀ ń ru gùdù?
8 Íjíbítì ń gòkè bọ̀ bí odò Náílì, Bí odò tí omi rẹ̀ ń ru gùdù, Ó sì sọ pé, ‘Màá gòkè lọ, màá sì bo ilẹ̀ ayé. Màá pa ìlú náà àti àwọn tó ń gbé inú rẹ̀ run.’
9 Ẹ gòkè lọ, ẹ̀yin ẹṣin! Ẹ sá eré àsápajúdé, ẹ̀yin kẹ̀kẹ́ ẹṣin! Kí àwọn jagunjagun jáde lọ, Kúṣì àti Pútì, tí wọ́n mọ apata lò, Pẹ̀lú àwọn Lúdímù, tí wọ́n mọ ọrun tẹ̀, tí wọ́n sì mọ̀ ọ́n lò,
10 “Ọjọ́ yẹn jẹ́ ti Olúwa Ọba Aláṣẹ, Jèhófà Ọlọ́run àwọn ọmọ ogun, ọjọ́ ẹ̀san tó máa gbẹ̀san lára àwọn ọ̀tá rẹ̀. Idà máa pa wọ́n ní àpatẹ́rùn, á sì mu ẹ̀jẹ̀ wọn ní àmuyó, nítorí Olúwa Ọba Aláṣẹ, Jèhófà Ọlọ́run àwọn ọmọ ogun, ní ẹbọ kan ní ilẹ̀ àríwá lẹ́gbẹ̀ẹ́ odò Yúfírétì.
11 Gòkè lọ sí Gílíádì láti mú básámù wá, Ìwọ wúńdíá ọmọbìnrin Íjíbítì. Asán ni o sọ oògùn rẹ di púpọ̀, Torí kò sí ìwòsàn fún ọ.
12 Àwọn orílẹ̀-èdè ti gbọ́ nípa àbùkù rẹ, Igbe ẹkún rẹ sì ti kún ilẹ̀ náà. Nítorí jagunjagun ń kọsẹ̀ lára jagunjagun, Àwọn méjèèjì sì jọ ṣubú lulẹ̀.”
13 Ọ̀rọ̀ tí Jèhófà sọ fún wòlíì Jeremáyà nípa bí Nebukadinésárì ọba Bábílónì ṣe máa wá pa ilẹ̀ Íjíbítì rẹ́ nìyí:
14 “Sọ ọ́ ní Íjíbítì, sì kéde rẹ̀ ní Mígídólì. Kéde rẹ̀ ní Nófì àti ní Tápánẹ́sì. Sọ pé, ‘Ẹ dúró sí àyè yín, kí ẹ sì múra sílẹ̀, Nítorí idà kan máa pani run ní gbogbo àyíká yín.
15 Kí nìdí tí a fi gbá àwọn alágbára ọkùnrin yín lọ? Wọn kò lè dúró, Nítorí Jèhófà ti tì wọ́n ṣubú.
16 Iye àwọn tó ń kọsẹ̀, tí wọ́n sì ń ṣubú pọ̀ gan-an. Ẹnì kìíní ń sọ fún ẹnì kejì rẹ̀ pé: “Dìde! Jẹ́ kí a pa dà sọ́dọ̀ àwọn èèyàn wa àti sí ìlú ìbílẹ̀ wa Nítorí idà tó ń hanni léèmọ̀.”’
17 Ibẹ̀ ni wọ́n ti kéde pé, ‘Fáráò ọba Íjíbítì jẹ́ ariwo lásán Òun ló jẹ́ kí àǹfààní bọ́.’
18 ‘Bí mo ti wà láàyè,’ ni Ọba wí, ẹni tí orúkọ rẹ̀ ń jẹ́ Jèhófà Ọlọ́run àwọn ọmọ ogun, ‘Ó máa wọlé wá bíi Tábórì láàárín àwọn òkè Àti bíi Kámẹ́lì lẹ́gbẹ̀ẹ́ òkun.
19 Di ẹrù tí o máa gbé lọ sí ìgbèkùn, Ìwọ ọmọbìnrin tó ń gbé ní Íjíbítì. Nítorí Nófì á di ohun àríbẹ̀rù; Wọ́n á sọ iná sí i, ẹnikẹ́ni ò sì ní lè gbé ibẹ̀.
20 Íjíbítì dà bí abo ọmọ màlúù tó lẹ́wà, Àmọ́ kòkòrò tó ń tani máa wá bá a láti àríwá.
21 Kódà àwọn ọmọ ogun tí ó háyà tó wà láàárín rẹ̀ dà bí ọmọ màlúù àbọ́sanra, Ṣùgbọ́n àwọn náà ti pẹ̀yìn dà, wọ́n sì jọ sá lọ. Wọn kò lè dúró, Nítorí ọjọ́ àjálù wọn ti dé bá wọn, Àkókò ìbẹ̀wò wọn.’
22 ‘Ìró rẹ̀ dà bíi ti ejò tó ń sá lọ, Nítorí wọ́n ń fi àáké lé e tagbáratagbára, Bí àwọn ọkùnrin tó ń gé igi.
23 Wọ́n á gé igbó rẹ̀ lulẹ̀,’ ni Jèhófà wí, ‘bó tiẹ̀ dà bíi pé inú rẹ̀ kò ṣeé wọ̀. Nítorí wọ́n pọ̀ ju eéṣú lọ, wọn ò sì níye.
24 Ojú máa ti ọmọbìnrin Íjíbítì. A ó fà á lé ọwọ́ àwọn èèyàn àríwá.’
25 “Jèhófà Ọlọ́run àwọn ọmọ ogun, Ọlọ́run Ísírẹ́lì, sọ pé: ‘Wò ó, màá yíjú sí Ámọ́nì láti Nóò àti sí Fáráò àti Íjíbítì àti àwọn ọlọ́run rẹ̀ àti àwọn ọba rẹ̀, àní màá yíjú sí Fáráò àti gbogbo àwọn tí wọ́n gbẹ́kẹ̀ lé e.’
26 “‘Màá fà wọ́n lé ọwọ́ àwọn tó fẹ́ gba ẹ̀mí wọn, lé ọwọ́ Nebukadinésárì ọba Bábílónì àti àwọn ìránṣẹ́ rẹ̀. Lẹ́yìn náà, wọ́n á máa gbé inú rẹ̀ bíi ti àtijọ́,’ ni Jèhófà wí.
27 ‘Ní tìrẹ, má fòyà, ìwọ Jékọ́bù ìránṣẹ́ mi, Má sì jẹ́ kí ẹ̀rù bà ọ́, ìwọ Ísírẹ́lì. Nítorí màá gbà ọ́ láti ibi tó jìnnà réré Àti àwọn ọmọ rẹ láti oko ẹrú tí wọ́n wà. Jékọ́bù á pa dà, ara rẹ̀ á balẹ̀, kò ní rí ìyọlẹ́nu, Ẹnì kankan ò sì ní dẹ́rù bà wọ́n.
28 Torí náà, má fòyà, ìwọ Jékọ́bù ìránṣẹ́ mi,’ ni Jèhófà wí, ‘torí pé mo wà pẹ̀lú rẹ. Màá pa gbogbo àwọn orílẹ̀-èdè tí mo tú ọ ká sí àárín wọn run, Àmọ́ ní tìrẹ, mi ò ní pa ọ́ run. Mi ò ní bá ọ wí kọjá ààlà, Mi ò sì ní ṣàìfi ìyà jẹ ọ́.’”
47 Ọ̀rọ̀ tí Jèhófà sọ nìyí fún wòlíì Jeremáyà nípa àwọn Filísínì, kí Fáráò tó pa Gásà run.
2 Ohun tí Jèhófà sọ nìyí: “Wò ó! Omi ń bọ̀ láti àríwá. Ó máa di ọ̀gbàrá tó kún àkúnya. Á sì kún bo ilẹ̀ náà àti gbogbo ohun tó wà lórí rẹ̀, Pẹ̀lú ìlú náà àti àwọn tó ń gbé inú rẹ̀. Àwọn ọkùnrin á figbe ta, Gbogbo ẹni tó ń gbé ilẹ̀ náà á sì pohùn réré ẹkún.
3 Nígbà tí pátákò àwọn akọ ẹṣin rẹ̀ bá ń kilẹ̀, Tí kẹ̀kẹ́ ogun rẹ̀ ń dún Tí àgbá kẹ̀kẹ́ rẹ̀ ń rọ́ gìrìgìrì, Àwọn bàbá kò tiẹ̀ ní bojú wẹ̀yìn wo àwọn ọmọ wọn, Nítorí ọwọ́ wọn ti rọ,
4 Nítorí ọjọ́ ń bọ̀ tí gbogbo Filísínì máa pa run; Gbogbo olùrànlọ́wọ́ tó ṣẹ́ kù ní Tírè àti Sídónì la máa gé kúrò. Nítorí Jèhófà máa pa àwọn Filísínì run, Àwọn tó ṣẹ́ kù láti erékùṣù Káfítórì.
5 Orí pípá máa dé bá Gásà. A ti pa Áṣíkẹ́lónì lẹ́nu mọ́. Ìwọ àṣẹ́kù àfonífojì wọn, Ìgbà wo lo máa kọ ara rẹ lábẹ dà?
6 Áà! Idà Jèhófà! Ìgbà wo lo máa tó gbé jẹ́ẹ́? Pa dà sínú àkọ̀ rẹ. Sinmi, kí o sì dákẹ́.
7 Báwo ló ṣe máa gbé jẹ́ẹ́ Nígbà tí Jèhófà ti pàṣẹ fún un? Ó ti yàn án pé kí ó gbéjà ko Áṣíkẹ́lónì àti etí òkun.”
48 Sí Móábù, ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì, sọ nìyí: “Nébò gbé!  nítorí wọ́n ti pa á run. Ìtìjú ti bá Kiriátáímù, wọ́n sì ti gbà á. Ìtìjú ti bá ibi ààbò, wọ́n sì ti wó o lulẹ̀.
2 Wọn ò yin Móábù mọ́. Hẹ́ṣíbónì ni wọ́n ti gbèrò ìṣubú rẹ̀, pé: ‘Ẹ wá, ẹ jẹ́ kí a pa á run, kí ó má ṣe jẹ́ orílẹ̀-èdè mọ́.’ Kí ìwọ Mádíménì pẹ̀lú dákẹ́, Torí idà ń tẹ̀ lé ọ.
3 Ìró ẹkún wá láti Hórónáímù, Ti ìparun àti ìwópalẹ̀ tó bùáyà.
4 A ti pa Móábù run. Àwọn ọmọ rẹ̀ kéékèèké figbe ta.
5 Bí wọ́n ṣe ń gòkè lọ ní Lúhítì, wọn ò dákẹ́ ẹkún. Nígbà tí wọ́n sì ń sọ̀ kalẹ̀ láti Hórónáímù, wọ́n ń gbọ́ igbe ìdààmú nítorí àjálù.
6 Ẹ fẹsẹ̀ fẹ, ẹ sá àsálà fún ẹ̀mí yín! Kí ẹ sì dà bí igi júnípà ní aginjù.
7 Nítorí o gbẹ́kẹ̀ lé iṣẹ́ rẹ àti àwọn ìṣúra rẹ, A ó mú ìwọ náà lẹ́rú. Kémóṣì máa lọ sí ìgbèkùn, Pẹ̀lú àwọn àlùfáà rẹ̀ àti àwọn ìjòyè rẹ̀.
8 Apanirun máa wá sórí gbogbo ìlú, Ìlú kankan ò sì ní yè bọ́. Àfonífojì á ṣègbé, Ilẹ̀ tó tẹ́jú á sì pa run, bí Jèhófà ti sọ.
9 Ẹ ṣe àmì tó máa fọ̀nà han Móábù, Torí nígbà tí àwọn ìlú rẹ̀ bá di àwókù, á sá lọ, Àwọn ìlú rẹ̀ á sì di ohun àríbẹ̀rù, Ẹnì kankan kò sì ní gbé ibẹ̀.
10 Ègún ni fún ẹni tó ń fi ọwọ́ dẹngbẹrẹ mú iṣẹ́ tí Jèhófà rán an! Ègún ni fún ẹni tí kò fi idà rẹ̀ ta ẹ̀jẹ̀ sílẹ̀!
11 Àwọn ọmọ Móábù ti wà láìsí ìyọlẹ́nu látìgbà èwe wọn, Bíi wáìnì tó silẹ̀ sórí gẹ̀dẹ̀gẹ́dẹ̀ rẹ̀. A kò dà á látinú ohun èlò kan sínú ohun èlò míì, Wọn ò sì lọ sí ìgbèkùn rí. Ìdí nìyẹn tí ìtọ́wò wọn kò fi yí pa dà, Tí ìtasánsán wọn kò sì yàtọ̀.
12 “‘Nítorí náà, wò ó! ọjọ́ ń bọ̀,’ ni Jèhófà wí, ‘tí màá rán àwọn ọkùnrin láti dojú wọn dé. Wọ́n á dojú wọn kọlẹ̀, wọ́n á da gbogbo ohun tó wà nínú ohun èlò wọn jáde, wọ́n á sì fọ́ àwọn ìṣà ńlá wọn sí wẹ́wẹ́.
13 Ojú á ti àwọn ọmọ Móábù nítorí Kémóṣì, bí ojú ṣe ti ilé Ísírẹ́lì nítorí Bẹ́tẹ́lì tí wọ́n gbọ́kàn lé.
14 Ẹ ṣe lè sọ pé: “Jagunjagun tó lákíkanjú ni wá, a ti múra ogun”?’
15 ‘Wọ́n ti pa Móábù run, Wọ́n ti ya wọnú àwọn ìlú rẹ̀, Àwọn ọ̀dọ́kùnrin wọn tó dára jù lọ ni a ti pa,’ Ni Ọba tí orúkọ rẹ̀ ń jẹ́ Jèhófà Ọlọ́run àwọn ọmọ ogun wí.
16 Àjálù àwọn ọmọ Móábù kò ní pẹ́ dé mọ́, Ìṣubú wọn sì ń yára bọ̀ kánkán.
17 Gbogbo àwọn tó yí wọn ká máa ní láti bá wọn kẹ́dùn, Gbogbo àwọn tó mọ orúkọ wọn. Ẹ sọ fún wọn pé: ‘Ẹ wo bí a ti ṣẹ́ ọ̀pá tó lágbára, ọ̀pá ẹwà!’
18 Sọ̀ kalẹ̀ kúrò nínú ògo rẹ, Sì jókòó nínú òùngbẹ, ìwọ ọmọbìnrin tó ń gbé ní Díbónì, Nítorí ẹni tó pa Móábù run ti wá gbéjà kò ọ́, Ó sì máa pa àwọn ibi olódi rẹ run.
19 Dúró lẹ́gbẹ̀ẹ́ ọ̀nà, kí o sì máa ṣọ́nà, ìwọ tó ń gbé ní Áróérì. Béèrè lọ́wọ́ ọkùnrin tó ń sá lọ àti lọ́wọ́ obìnrin tó ń sá àsálà pé, ‘Kí ló ṣẹlẹ̀?’
20 Ìtìjú ti bá Móábù, jìnnìjìnnì sì ti bò ó. Ẹ pohùn réré ẹkún, kí ẹ sì figbe ta. Ẹ kéde rẹ̀ ní Áánónì pé wọ́n ti pa Móábù run.
21 “Ìdájọ́ ti dé sí ilẹ̀ tó tẹ́jú, sórí Hólónì àti Jáhásì àti sórí Mẹ́fáátì;
22 sórí Díbónì àti Nébò àti sórí Bẹti-dibilátáímù;
23 sórí Kiriátáímù  àti Bẹti-gámúlì àti sórí Bẹti-méónì;
24 sórí Kéríótì àti Bósírà àti sórí gbogbo àwọn ìlú tó wà ní ilẹ̀ Móábù, àwọn tó jìnnà àti àwọn tó wà nítòsí.
25 ‘A ti gba agbára Móábù; A sì ti ṣẹ́ apá rẹ̀,’ ni Jèhófà wí.
26 ‘Ẹ rọ ọ́ yó, nítorí ó ti gbé ara rẹ̀ ga sí Jèhófà. Móábù ń yíràá nínú èébì rẹ̀, Ó sì ti di ẹni ẹ̀sín.
27 Ǹjẹ́ kì í ṣe ẹni ẹ̀sín ni Ísírẹ́lì jẹ́ lójú rẹ? Ṣé o rí i láàárín àwọn olè ni, Tí o fi mi orí rẹ, tí o sì sọ̀rọ̀ tí kò dáa sí i?
28 Ẹ fi àwọn ìlú sílẹ̀, kí ẹ sì lọ máa gbé lórí àpáta, ẹ̀yin tó ń gbé ní Móábù, Kí ẹ sì dà bí àdàbà tó kọ́ ìtẹ́ rẹ̀ sí gẹ̀rẹ́gẹ̀rẹ́ àfonífojì.’”
29 “A ti gbọ́ nípa ìgbéraga Móábù, ó gbéra ga gan-an, Nípa ìjọra-ẹni-lójú rẹ̀, ìgbéraga rẹ̀, ìṣefọ́nńté rẹ̀ àti nípa ọkàn gíga rẹ̀.”
30 “‘Mo mọ̀ pé inú bí i gan-an,’ ni Jèhófà wí, ‘Àmọ́, ó kàn ń fọ́nnu lásán ni. Kò lè ṣe nǹkan kan.
31 Ìdí nìyẹn tí màá fi pohùn réré ẹkún lórí Móábù, Màá figbe ta nítorí gbogbo Móábù Màá sì kédàárò nítorí àwọn ọkùnrin Kiri-hérésì.
32 Ẹkún tí mo sun fún Jásérì, Kò ní tó èyí tí màá sun fún ọ, ìwọ àjàrà Síbúmà. Àwọn ọ̀mùnú rẹ tó yọ ti sọdá òkun. Wọ́n ti dé òkun, wọ́n sì ti dé Jásérì. Apanirun ti balẹ̀ Sórí èso ìgbà ẹ̀ẹ̀rùn rẹ àti èso àjàrà tí o kó jọ.
33 Ìdùnnú àti ayọ̀ ti kúrò nínú ọgbà eléso Àti ní ilẹ̀ Móábù. Mo sì ti mú kí wáìnì dá níbi tí wọ́n ti ń fún wáìnì. Kò sí ẹni tí á máa kígbe ayọ̀ bí wọ́n ṣe ń tẹ̀ ẹ́. Igbe náà máa yàtọ̀ pátápátá.’”
34 “‘Igbe kan dún láti Hẹ́ṣíbónì títí lọ dé Éléálè. Wọ́n gbé ohùn wọn sókè tó fi dé Jáhásì, Láti Sóárì dé Hórónáímù, dé Ẹgilati-ṣẹ́líṣíyà. Àní omi Nímúrímù máa gbẹ.
35 Màá mú kí òpin dé bá wọn ní Móábù,’ ni Jèhófà wí, ‘Á dé bá ẹni tó ń mú ọrẹ wá sí ibi gíga Àti ẹni tó ń rú ẹbọ sí ọlọ́run rẹ̀.
36 Ìdí nìyẹn tí ọkàn mi á fi kédàárò nítorí Móábù bíi fèrè, Ọkàn mi á sì kédàárò nítorí àwọn ọkùnrin Kiri-hérésì bíi fèrè. Nítorí ọrọ̀ tí ó kó jọ máa ṣègbé.
37 Nítorí gbogbo orí ti pá, Gbogbo irùngbọ̀n ni a sì gé mọ́lẹ̀. Ọgbẹ́ wà ní gbogbo ọwọ́, Aṣọ ọ̀fọ̀ sì wà ní ìbàdí wọn!’”
38 “‘Lórí gbogbo òrùlé Móábù Àti ní àwọn gbàgede ìlú rẹ̀, Kò sí nǹkan míì, àfi ìpohùnréré ẹkún. Nítorí mo ti fọ́ Móábù Bí ìṣà tí a sọ nù,’ ni Jèhófà wí.
39 ‘Ẹ wo bi ẹ̀rù ti bà á tó! Ẹ pohùn réré ẹkún! Ẹ wo bí Móábù ṣe sá pa dà nítorí ìtìjú! Móábù ti di ẹni ẹ̀sín, Ó sì jẹ́ ohun tó ń bani lẹ́rù sí gbogbo àwọn tó yí i ká.’”
40 “Nítorí ohun tí Jèhófà sọ nìyí: ‘Wò ó! Bí ẹyẹ idì ṣe ń já ṣòòrò wálẹ̀, Ni ọ̀tá ṣe máa na ìyẹ́ rẹ̀ bo Móábù.
41 Wọ́n á gba àwọn ìlú rẹ̀, Wọ́n á sì gba àwọn odi agbára rẹ̀. Ní ọjọ́ yẹn, ọkàn àwọn jagunjagun Móábù Máa dà bí ọkàn obìnrin tó ń rọbí.’”
42 “‘Wọ́n á pa Móábù run, kò ní jẹ́ orílẹ̀-èdè mọ́, Nítorí ó ti gbé ara rẹ̀ ga sí Jèhófà.
43 Ìbẹ̀rù àti kòtò àti pańpẹ́ wà níwájú rẹ, Ìwọ tó ń gbé ní Móábù,’ ni Jèhófà wí.
44 ‘Ẹnikẹ́ni tó bá ń sá lọ nítorí ìbẹ̀rù á já sínú kòtò, Pańpẹ́ sì máa mú ẹnikẹ́ni tó bá jáde látinú kòtò.’ ‘Nítorí màá jẹ́ kí ọdún ìyà Móábù dé bá a,’ ni Jèhófà wí.
45 ‘Lábẹ́ òjìji Hẹ́ṣíbónì ni àwọn tó ń sá lọ ti dúró láìní agbára. Nítorí iná máa jáde wá láti Hẹ́ṣíbónì Àti ọwọ́ iná láti àárín Síhónì. Á jó iwájú orí Móábù Àti agbárí àwọn ọmọ ìdàrúdàpọ̀.’
46 ‘O gbé! Ìwọ Móábù. Àwọn èèyàn Kémóṣì ti ṣègbé. Nítorí a ti mú àwọn ọmọkùnrin rẹ lẹ́rú, Àwọn ọmọbìnrin rẹ sì ti lọ sí ìgbèkùn.
47 Ṣùgbọ́n màá kó àwọn ará Móábù tó wà lóko ẹrú jọ ní ọjọ́ ìkẹyìn,’ ni Jèhófà wí. ‘Ibí ni ìdájọ́ Móábù parí sí.’”
49 Sí àwọn ọmọ Ámónì, ohun tí Jèhófà sọ nìyí: “Ṣé Ísírẹ́lì kò ní ọmọ ni? Ṣé kò ní ẹni tó máa jogún rẹ̀ ni? Kí ló dé tí Málíkámù fi gba Gádì? Tí àwọn èèyàn rẹ̀ sì ń gbé inú àwọn ìlú Ísírẹ́lì?”
2 “‘Nítorí náà, wò ó! ọjọ́ ń bọ̀,’ ni Jèhófà wí, ‘Tí màá mú kí a gbọ́ ìró ogun ní Rábà àwọn ọmọ Ámónì. Ó máa di àwókù, Wọ́n á sì dáná sun àwọn àrọko rẹ̀.’ ‘Ísírẹ́lì á sì sọ àwọn tó gba tọwọ́ rẹ̀ di ohun ìní,’ ni Jèhófà wí.
3 ‘Pohùn réré ẹkún, ìwọ Hẹ́ṣíbónì nítorí wọ́n ti pa Áì run! Ẹ figbe ta, ẹ̀yin àrọko Rábà. Wọ aṣọ ọ̀fọ̀. Pohùn réré ẹkún, kí o sì lọ káàkiri láàárín àwọn ọgbà ẹran tí a fi òkúta ṣe, Nítorí Málíkámù máa lọ sí ìgbèkùn, Pẹ̀lú àwọn àlùfáà rẹ̀ àti àwọn ọmọ aládé rẹ̀.
4 Kí nìdí tí o fi ń fọ́nnu nípa àwọn àfonífojì rẹ, Nípa pẹ̀tẹ́lẹ̀ rẹ tó lọ́ràá, ìwọ aláìṣòótọ́ ọmọbìnrin, Tí o gbẹ́kẹ̀ lé àwọn ìṣúra rẹ Tí o sì ń sọ pé: “Ta ló lè wá bá mi jà?”’”
5 “‘Wò ó, màá mú ohun tó ń dẹ́rù bani wá bá ọ,’ ni Olúwa Ọba Aláṣẹ, Jèhófà Ọlọ́run àwọn ọmọ ogun wí, ‘Láti ọ̀dọ̀ gbogbo àwọn tó yí ọ ká. Wọ́n á fọ́n yín ká sí ibi gbogbo, Ẹnikẹ́ni kò sì ní kó àwọn tó sá lọ jọ.’”
6 “‘Àmọ́ lẹ́yìn náà, màá kó àwọn ọmọ Ámónì tó wà lóko ẹrú jọ,’ ni Jèhófà wí.”
7 Sí Édómù, ohun tí Jèhófà Ọlọ́run àwọn ọmọ ogun sọ nìyí: “Ṣé kò sí ọgbọ́n mọ́ ní Témánì ni? Ṣé kò sí ìmọ̀ràn rere mọ́ lọ́dọ̀ àwọn olóye ni? Ṣé ọgbọ́n wọn ti jẹrà ni?
8 Ẹ sá pa dà! Ẹ lọ máa gbé ní àwọn ibi tó jin kòtò, ẹ̀yin tó ń gbé ní Dédánì! Nítorí màá mú àjálù bá Ísọ̀ Nígbà tí àkókò tí màá yí ojú mi sí i bá tó.
9 Bí àwọn tó ń kó èso àjàrà jọ bá wá bá ọ, Ṣé wọn ò ní ṣẹ́ díẹ̀ kù fáwọn tó ń pèéṣẹ́? Bí àwọn olè bá wá bá ọ ní òru, Gbogbo ohun tí wọ́n bá fẹ́ nìkan ni wọ́n á kó.
10 Ṣùgbọ́n, ṣe ni màá tú Ísọ̀ sí borokoto. Màá tú àwọn ibi tó ń sá pa mọ́ sí síta, Kó má lè rí ibi sá pa mọ́ sí mọ́. Àwọn ọmọ rẹ̀ àti àwọn arákùnrin rẹ̀ àti àwọn aládùúgbò rẹ̀ ni a ó pa run, Kò sì ní sí mọ́.
11 Fi àwọn ọmọ rẹ tí kò ní baba sílẹ̀, Màá sì mú kí wọ́n máa wà láàyè, Àwọn opó rẹ á sì gbẹ́kẹ̀ lé mi.”
12 Nítorí ohun tí Jèhófà sọ nìyí: “Wò ó! Bí àwọn tí kò jẹ̀bi láti mu ife náà bá ní láti mu ún ní dandan, ṣé ó wá yẹ kí a fi ọ́ sílẹ̀ láìjìyà? A ò ní fi ọ́ sílẹ̀ láìjìyà, nítorí o gbọ́dọ̀ mu ún.”
13 “Nítorí mo ti fi ara mi búra,” ni Jèhófà wí, “pé Bósírà á di ohun àríbẹ̀rù, ohun ẹ̀gàn, ibi ìparun àti ègún; gbogbo àwọn ìlú rẹ̀ á sì di àwókù títí láé.”
14 Mo ti gbọ́ ìròyìn kan látọ̀dọ̀ Jèhófà, Aṣojú kan ti lọ jíṣẹ́ fún àwọn orílẹ̀-èdè pé: “Ẹ kóra jọ, ẹ wá gbéjà kò ó; Ẹ sì múra ogun.”
15 “Nítorí, wò ó! Mo ti sọ ọ́ di ẹni tí kò já mọ́ nǹkan kan láàárín àwọn orílẹ̀-èdè, O ti tẹ́ láàárín àwọn èèyàn.
16 Bí o ṣe ń kó jìnnìjìnnì bá àwọn èèyàn Àti ìgbéraga ọkàn rẹ ti tàn ọ́ jẹ, Ìwọ tó ń gbé ihò inú àpáta, Tí ò ń gbé ní òkè tó ga jù lọ. Bí o bá tiẹ̀ kọ́ ìtẹ́ rẹ sí ibi gíga bí ẹyẹ idì, Màá rẹ̀ ọ́ wálẹ̀ láti ibẹ̀,” ni Jèhófà wí.
17 “Édómù á di ohun àríbẹ̀rù. Gbogbo ẹni tó bá ń kọjá lọ lẹ́gbẹ̀ẹ́ rẹ̀ á wò ó, ẹ̀rù á bà á, á sì súfèé nítorí gbogbo ìyọnu tó bá Édómù.
18 Bí Sódómù àti Gòmórà àti àwọn ìlú tó yí wọn ká ṣe pa run,” ni Jèhófà wí, “kò ní sí ẹnì kankan tí á máa gbé ibẹ̀, kò sì ní sí èèyàn kankan tó máa tẹ̀ dó síbẹ̀.
19 “Wò ó! Ẹnì kan máa wá gbéjà ko àwọn ibi ìjẹko Édómù tó wà ní ààbò bíi kìnnìún tó jáde látinú igbó kìjikìji lẹ́gbẹ̀ẹ́ Jọ́dánì, ṣùgbọ́n ní ìṣẹ́jú kan, màá mú kí ó sá kúrò lọ́dọ̀ rẹ̀. Màá sì yan àyànfẹ́ lé e lórí. Nítorí ta ló dà bí èmi, ta ló lè sọ pé kí ni mò ń ṣe? Olùṣọ́ àgùntàn wo ló sì lè dúró níwájú mi?
20 Nítorí náà, ẹ gbọ́ ìpinnu tí Jèhófà ṣe lórí Édómù àti ohun tí ó ti rò nípa àwọn tó ń gbé ní Témánì: Ó dájú pé, a ó wọ́ àwọn ẹran kéékèèké inú agbo ẹran lọ. Ó máa sọ ibùgbé wọn di ahoro nítorí wọn.
21 Nígbà tí wọ́n ṣubú, ìró wọn mú kí ilẹ̀ mì tìtì. Igbe ẹkún wà! A gbọ́ ìró wọn títí dé Òkun Pupa.
22 Wò ó! Bí ẹyẹ idì ṣe ń ròkè tí á sì já ṣòòrò wálẹ̀, Ọ̀tá máa na ìyẹ́ rẹ̀ bo Bósírà. Ní ọjọ́ yẹn, ọkàn àwọn jagunjagun Édómù Máa dà bí ọkàn obìnrin tó ń rọbí.”
23 Sí Damásíkù: “Ìtìjú ti bá Hámátì àti Áápádì, Nítorí wọ́n ti gbọ́ ìròyìn búburú. Ìbẹ̀rù mú kí ọkàn wọn domi. Wọ́n dà bí òkun tó ń ru gùdù, tí kò ṣeé mú rọlẹ̀.
24 Damásíkù ti rẹ̀wẹ̀sì. Ó pẹ̀yìn dà láti sá lọ, àmọ́ jìnnìjìnnì bò ó. Ìdààmú àti ìrora ti bá a, Bí obìnrin tó ń rọbí.
25 Báwo ló ṣe jẹ́ pé a kò tíì pa ìlú ìyìn tì, Ìlú ayọ̀?
26 Nítorí àwọn ọ̀dọ́kùnrin rẹ̀ á ṣubú ní àwọn gbàgede rẹ̀, Gbogbo àwọn ọmọ ogun á ṣègbé ní ọjọ́ yẹn,” ni Jèhófà Ọlọ́run àwọn ọmọ ogun wí.
27 “Màá sọ iná sí ògiri Damásíkù, Á sì jó àwọn ilé gogoro tó láàbò ti Bẹni-hádádì run.”
28 Sí Kídárì àti àwọn ìjọba Hásórì, àwọn tí Nebukadinésárì ọba Bábílónì pa run, ohun tí Jèhófà sọ nìyí: “Ẹ dìde, ẹ gòkè lọ sí Kídárì, Kí ẹ sì pa àwọn ọmọ Ìlà Oòrùn.
29 A ó gba àgọ́ wọn àti àwọn agbo ẹran wọn, Aṣọ àgọ́ wọn àti gbogbo ohun ìní wọn. Àwọn ràkúnmí wọn ni a ó kó lọ, Wọ́n á sì kígbe sí wọn pé, ‘Ìbẹ̀rù wà níbi gbogbo!’”
30 “Ẹ sá, ẹ lọ jìnnà! Ẹ lọ máa gbé ní àwọn ibi tó jin kòtò, ẹ̀yin tó ń gbé ní Hásórì,” ni Jèhófà wí. “Nítorí Nebukadinésárì ọba Bábílónì ti gbèrò ohun kan tó fẹ́ ṣe sí yín, Ó sì ti ro ohun kan tó fẹ́ ṣe sí yín.”
31 “Ẹ dìde, ẹ gòkè lọ láti gbéjà ko orílẹ̀-èdè tó wà lálàáfíà, Tó ń gbé lábẹ́ ààbò!” ni Jèhófà wí. “Kò ní ilẹ̀kùn, bẹ́ẹ̀ ni kò ní ọ̀pá ìdábùú; ṣe ni wọ́n ń dá gbé.
32 A ó kó ràkúnmí wọn lọ, Ohun ọ̀sìn wọn tó pọ̀ rẹpẹtẹ ni a ó sì kó bí ẹrù ogun. Màá tú wọn ká síbi gbogbo, Àwọn tí wọ́n gé irun wọn mọ́lẹ̀ ní ẹ̀bátí, Màá sì mú àjálù wọn wá láti ibi gbogbo,” ni Jèhófà wí.
33 “Hásórì máa di ibi tí ajáko ń gbé, Á di ahoro títí láé. Ẹnì kankan ò ní gbé ibẹ̀, Èèyàn kankan ò sì ní tẹ̀ dó sí ibẹ̀.”
34 Ọ̀rọ̀ tí Jèhófà sọ fún wòlíì Jeremáyà nípa Élámù ní ìbẹ̀rẹ̀ ìṣàkóso Sedekáyà ọba Júdà, nìyí:
35 “Ohun tí Jèhófà Ọlọ́run àwọn ọmọ ogun sọ nìyí, ‘Wò ó, màá ṣẹ́ ọrun Élámù, tó jẹ́ agbára tó gbójú lé.
36 Màá mú ẹ̀fúùfù mẹ́rin láti igun mẹ́rẹ̀ẹ̀rin ọ̀run wá sórí Élámù, màá sì tú wọn ká sí gbogbo ẹ̀fúùfù yìí. Kò ní sí orílẹ̀-èdè kankan tí àwọn tí a fọ́n ká láti Élámù kò ní dé.’”
37 “Màá fọ́ àwọn ọmọ Élámù túútúú níwájú àwọn ọ̀tá wọn àti níwájú àwọn tó fẹ́ gba ẹ̀mí wọn,” ni Jèhófà wí, “màá sì mú àjálù bá wọn, ìbínú mi tó ń jó bí iná. Màá sì rán idà tẹ̀ lé wọn títí màá fi pa wọ́n run.”
38 “Màá gbé ìtẹ́ mi kalẹ̀ ní Élámù, màá sì pa ọba àti àwọn ìjòyè run kúrò níbẹ̀,” ni Jèhófà wí.
39 “Àmọ́ ní ọjọ́ ìkẹyìn, màá kó àwọn ará Élámù tó wà lóko ẹrú jọ,” ni Jèhófà wí.
50 Ọ̀rọ̀ tí Jèhófà sọ nípa Bábílónì, nípa ilẹ̀ àwọn ará Kálídíà, nípasẹ̀ wòlíì Jeremáyà nìyí:
2 “Ẹ sọ ọ́ láàárín àwọn orílẹ̀-èdè kí ẹ sì kéde rẹ̀. Ẹ gbé àmì kan dúró, ẹ sì kéde rẹ̀. Ẹ má fi nǹkan kan pa mọ́! Ẹ sọ pé, ‘Wọ́n ti gba Bábílónì. Ìtìjú ti bá Bélì. Méródákì wà nínú ìbẹ̀rù. Ìtìjú ti bá àwọn ère rẹ̀. Àwọn òrìṣà ẹ̀gbin rẹ̀ wà nínú ìbẹ̀rù.’
3 Nítorí orílẹ̀-èdè kan ti wá gbéjà kò ó láti àríwá. Ó ti sọ ilẹ̀ rẹ̀ di ohun àríbẹ̀rù; Kò sì sí ẹni tó ń gbé inú rẹ̀. Èèyàn àti ẹranko ti fẹsẹ̀ fẹ; Wọ́n ti lọ.”
4 “Ní àwọn ọjọ́ yẹn àti ní àkókò yẹn,” ni Jèhófà wí, “àwọn èèyàn Ísírẹ́lì àti àwọn èèyàn Júdà máa kóra jọ. Wọ́n á máa sunkún bí wọ́n ṣe ń rìn lọ, wọ́n á sì jọ máa wá Jèhófà Ọlọ́run wọn.
5 Wọ́n á béèrè ọ̀nà tó lọ sí Síónì, wọ́n á yíjú sí apá ibẹ̀, wọ́n á ní, ‘Ẹ wá, ẹ jẹ́ kí a bá Jèhófà dá májẹ̀mú tó máa wà títí láé, tí kò sì ní ṣeé gbàgbé.’
6 Àwọn èèyàn mi ti di agbo àgùntàn tó sọ nù. Àwọn olùṣọ́ àgùntàn wọn ti kó wọn ṣìnà. Wọ́n dà wọ́n lọ sórí àwọn òkè ńlá, wọ́n ń rìn látorí òkè ńlá dórí òkè kékeré. Wọ́n ti gbàgbé ibi ìsinmi wọn.
7 Gbogbo àwọn tó rí wọn ti pa wọ́n jẹ, àwọn ọ̀tá wọn sì ti sọ pé, ‘A ò jẹ̀bi, nítorí wọ́n ti ṣẹ Jèhófà, wọ́n ti ṣẹ ibùgbé òdodo àti ìrètí àwọn baba ńlá wọn, Jèhófà.’”
8 “Ẹ sá kúrò nínú Bábílónì, Ẹ jáde kúrò ní ilẹ̀ àwọn ará Kálídíà, Kí ẹ sì dà bí àgbò tó ń ṣíwájú agbo ẹran.
9 Nítorí wò ó, màá gbé àwọn orílẹ̀-èdè ńlá dìde láti ilẹ̀ àríwá Màá sì mú kí wọ́n gbéjà ko Bábílónì. Wọ́n á tò lọ́wọ̀ọ̀wọ́ láti gbógun tì í; Ibẹ̀ ni wọ́n á ti gbà á. Ọfà wọn dà bíi ti jagunjagun Tó ń múni ṣòfò ọmọ; Wọn kì í pa dà wá lọ́wọ́ òfo.
10 Wọ́n á kó Kálídíà bí ẹrù ogun. Gbogbo àwọn tó bá ń kó ẹrù látinú rẹ̀ á tẹ́ ara wọn lọ́rùn,” ni Jèhófà wí.
11 “Nítorí ẹ̀ ń yọ̀, inú yín sì ń dùn Nígbà tí ẹ̀ ń kó àwọn tó jẹ́ ogún mi lẹ́rù. Nítorí ẹ̀ ń fi ẹsẹ̀ talẹ̀ kiri bí abo ọmọ màlúù lórí koríko, Ẹ sì ń yán bí akọ ẹṣin.
12 Ìtìjú ti bá ìyá yín. Ìjákulẹ̀ ti bá ẹni tó bí yín lọ́mọ. Wò ó! Òun ló kéré jù láàárín àwọn orílẹ̀-èdè, Aginjù tí kò lómi àti aṣálẹ̀.
13 Nítorí ìbínú Jèhófà, ẹnikẹ́ni kò ní gbé inú rẹ̀; Á sì di ahoro látòkè délẹ̀. Ẹnikẹ́ni tó bá ń kọjá lọ lẹ́gbẹ̀ẹ́ Bábílónì á wò ó, ẹ̀rù á bà á Á sì súfèé nítorí gbogbo ìyọnu rẹ̀.
14 Ẹ jáde lọ́wọ̀ọ̀wọ́ láti gbógun ti Bábílónì láti ibi gbogbo, Gbogbo ẹ̀yin tó ń tẹ ọrun. Ẹ ta á lọ́fà, ẹ má ṣe ṣẹ́ ọfà kankan kù, Nítorí Jèhófà ló ṣẹ̀ sí.
15 Ẹ kígbe ogun mọ́ ọn láti ibi gbogbo. Ó ti juwọ́ sílẹ̀. Àwọn òpó rẹ̀ ti ṣubú, àwọn ògiri rẹ̀ sì ti ya lulẹ̀, Nítorí ẹ̀san Jèhófà ni. Ẹ gbẹ̀san lára rẹ̀. Bí ó ti ṣe síni ni kí ẹ ṣe sí i gẹ́lẹ́.
16 Ẹ mú afúnrúgbìn kúrò ní Bábílónì Àti ẹni tó ń lo dòjé ní ìgbà ìkórè. Nítorí idà tó ń hanni léèmọ̀, kálukú á pa dà sọ́dọ̀ àwọn èèyàn rẹ̀, Kálukú á sì sá lọ sí ilẹ̀ rẹ̀.
17 “Àwọn èèyàn Ísírẹ́lì jẹ́ àwọn àgùntàn tó tú ká. Àwọn kìnnìún ti fọ́n wọn ká. Ọba Ásíríà ló kọ́kọ́ jẹ wọ́n; lẹ́yìn náà, Nebukadinésárì ọba Bábílónì jẹ egungun wọn.
18 Nítorí náà, ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì sọ nìyí: ‘Wò ó, màá fìyà jẹ ọba Bábílónì àti ilẹ̀ rẹ̀ bí mo ṣe fìyà jẹ ọba Ásíríà.
19 Màá mú Ísírẹ́lì pa dà sí ibi ìjẹko rẹ̀, á jẹko ní Kámẹ́lì àti ní Báṣánì, á sì ní ìtẹ́lọ́rùn lórí àwọn òkè Éfúrémù àti ti Gílíádì.’”
20 “Ní ọjọ́ yẹn àti ní àkókò yẹn,” ni Jèhófà wí, “A ó wá ẹ̀bi Ísírẹ́lì kiri, Ṣùgbọ́n a kò ní rí ìkankan, A kò sì ní rí àwọn ẹ̀ṣẹ̀ Júdà, Nítorí màá dárí ji àwọn tí mo jẹ́ kí ó ṣẹ́ kù.”
21 “Lọ gbéjà ko ilẹ̀ Mérátáímù àti àwọn tó ń gbé ní Pékódù. Jẹ́ kí wọ́n pa wọ́n ní ìpakúpa, sì jẹ́ kí wọ́n pa wọ́n rẹ́,” ni Jèhófà wí. “Ṣe gbogbo ohun tí mo ti pa láṣẹ fún ọ.
22 Ìró ogun wà ní ilẹ̀ náà, Àjálù ńlá.
23 Ẹ wo bí wọ́n ṣe ṣẹ́ òòlù irin gbogbo ayé, tí wọ́n sì fọ́ ọ! Ẹ wo bí Bábílónì ṣe di ohun àríbẹ̀rù láàárín àwọn orílẹ̀-èdè!
24 Mo ti dẹkùn fún ọ, ó sì ti mú ọ, ìwọ Bábílónì, Ìwọ kò sì mọ̀. Wọ́n rí ọ, wọ́n sì gbá ọ mú, Torí pé Jèhófà ni o ta kò.
25 Jèhófà ti ṣí ilé ìṣúra rẹ̀, Ó sì ń mú àwọn ohun ìjà ìbínú rẹ̀ jáde. Nítorí Olúwa Ọba Aláṣẹ, Jèhófà Ọlọ́run àwọn ọmọ ogun, ní iṣẹ́ kan Ní ilẹ̀ àwọn ará Kálídíà.
26 Ẹ wá gbéjà kò ó láti àwọn ibi tó jìnnà. Ẹ ṣí àwọn àká rẹ̀. Ẹ kó o jọ bí òkìtì ọkà. Ẹ pa á rẹ́. Kó má sì ní ẹnikẹ́ni tó máa ṣẹ́ kù.
27 Pa gbogbo akọ ọmọ màlúù rẹ̀ ní ìpakúpa; Kí wọ́n sọ̀ kalẹ̀ lọ sí ibi tí wọ́n ti máa pa wọ́n. Wọ́n gbé, nítorí ọjọ́ wọn ti dé, Àkókò ìyà wọn!
28 Ìró àwọn tó ń sá lọ ń dún, Àwọn tó ń sá àsálà láti ilẹ̀ Bábílónì, Láti kéde ẹ̀san Jèhófà Ọlọ́run wa ní Síónì, Ẹ̀san nítorí tẹ́ńpìlì rẹ̀.
29 “Ẹ kó àwọn tafàtafà jọ láti gbéjà ko Bábílónì, Gbogbo àwọn tó ń tẹ ọrun. Ẹ pàgọ́ yí i ká; kí ẹnikẹ́ni má ṣe sá àsálà. Ẹ san án fún un gẹ́gẹ́ bí iṣẹ́ ọwọ́ rẹ̀. Bí ó ti ṣe sí àwọn èèyàn ni kí ẹ ṣe sí i gẹ́lẹ́. Nítorí pé ó ti gbéra ga sí Jèhófà, Sí Ẹni Mímọ́ Ísírẹ́lì.
30 Torí náà, àwọn ọ̀dọ́kùnrin rẹ̀ á ṣubú ní àwọn gbàgede rẹ̀, Gbogbo àwọn ọmọ ogun rẹ̀ á sì ṣègbé ní ọjọ́ yẹn,” ni Jèhófà wí.
31 “Wò ó! Mo dojú ìjà kọ ọ́, ìwọ aláìgbọràn,” ni Olúwa Ọba Aláṣẹ, Jèhófà Ọlọ́run àwọn ọmọ ogun wí, “Nítorí ọjọ́ rẹ gbọ́dọ̀ dé, ní àkókò tí màá pè ọ́ wá jíhìn.
32 Ìwọ aláìgbọràn, wàá kọsẹ̀, wàá sì ṣubú, Kò sì sí ẹni tó máa gbé ọ dìde. Màá sọ iná sí àwọn ìlú rẹ, Á sì jó gbogbo ohun tó yí ọ ká run.”
33 Ohun tí Jèhófà Ọlọ́run àwọn ọmọ ogun sọ nìyí: “Àwọn èèyàn Ísírẹ́lì àti Júdà ni à ń ni lára, Gbogbo àwọn tó sì mú wọn lẹ́rú kò fi wọ́n sílẹ̀. Wọn ò jẹ́ kí wọ́n lọ.
34 Àmọ́, Olùtúnrà wọn lágbára. Jèhófà Ọlọ́run àwọn ọmọ ogun ni orúkọ rẹ̀. Ó dájú pé á gba ẹjọ́ wọn rò, Kí ó lè fún ilẹ̀ náà ní ìsinmi Kí ó sì mú rúkèrúdò bá àwọn tó ń gbé ní Bábílónì.”
35 “Idà kan wà tó dojú kọ àwọn ará Kálídíà,” ni Jèhófà wí, “Ó dojú kọ àwọn tó ń gbé ní Bábílónì, ó sì dojú kọ àwọn ìjòyè rẹ̀ àti àwọn ọlọ́gbọ́n rẹ̀.
36 Idà kan wà tó dojú kọ àwọn tó ń sọ ọ̀rọ̀ asán, wọ́n á sì hùwà òmùgọ̀. Idà kan wà tó dojú kọ àwọn jagunjagun rẹ̀, jìnnìjìnnì á sì bò wọ́n.
37 Idà kan wà tó dojú kọ àwọn ẹṣin wọn àti àwọn kẹ̀kẹ́ ogun wọn, Tó sì dojú kọ onírúurú àjèjì tó wà láàárín rẹ̀, Wọ́n á dà bí obìnrin. Idà kan wà tó dojú kọ àwọn ìṣúra rẹ̀, ṣe ni wọ́n á kó wọn lọ.
38 Ìparun máa wà yí ká omi rẹ̀, a ó mú kó gbẹ táútáú. Nítorí ilẹ̀ ère gbígbẹ́ ni, Wọ́n sì ń ṣe bíi wèrè nítorí àwọn ìran tó ń bani lẹ́rù tí wọ́n ń rí.
39 Nítorí náà, àwọn ẹranko tó ń gbé ní aṣálẹ̀ á máa gbé pẹ̀lú àwọn ẹranko tó ń hu, Inú rẹ̀ sì ni ògòǹgò á máa gbé. Ẹnikẹ́ni ò sì ní gbé ibẹ̀ mọ́ láé, Bẹ́ẹ̀ ni kò ní jẹ́ ibi tí àwọn èèyàn á máa gbé láti ìran dé ìran.”
40 “Bí Ọlọ́run ṣe pa Sódómù àti Gòmórà àti àwọn ìlú tó yí wọn ká run,” ni Jèhófà wí, “kò ní sí ẹnì kankan tí á máa gbé ibẹ̀, kò sì ní sí èèyàn kankan tó máa tẹ̀ dó síbẹ̀.
41 Wò ó! Àwọn èèyàn kan ń wọlé bọ̀ láti àríwá; Orílẹ̀-èdè ńlá àti àwọn atóbilọ́lá ọba ni a ó gbé dìde Láti àwọn ibi tó jìnnà jù lọ láyé.
42 Wọ́n ń lo ọrun àti ọ̀kọ̀. Ìkà ni wọ́n, wọn ò sì lójú àánú. Ìró wọn dà bíi ti òkun, Bí wọ́n ṣe ń gun ẹṣin wọn. Bí ọkùnrin kan ṣoṣo ni wọ́n tò lọ́wọ̀ọ̀wọ́ láti gbógun tì ọ́, ìwọ ọmọbìnrin Bábílónì.
43 Ọba Bábílónì ti gbọ́ ìròyìn nípa wọn, Ọwọ́ rẹ̀ sì rọ. Ìdààmú ti bá a, Ìrora bíi ti obìnrin tó ń rọbí.
44 “Wò ó! Ẹnì kan máa wá gbéjà ko àwọn ibi ìjẹko Bábílónì tó wà ní ààbò bíi kìnnìún tó jáde látinú igbó kìjikìji lẹ́gbẹ̀ẹ́ Jọ́dánì, ṣùgbọ́n ní ìṣẹ́jú kan, màá mú kí wọ́n sá kúrò lọ́dọ̀ rẹ̀. Màá sì yan àyànfẹ́ lé e lórí. Nítorí ta ló dà bí èmi, ta ló lè sọ pé kí ni mò ń ṣe? Olùṣọ́ àgùntàn wo ló sì lè dúró níwájú mi?
45 Nítorí náà, ẹ gbọ́ ìpinnu tí Jèhófà ṣe lórí Bábílónì  àti ohun tí ó ti rò nípa àwọn tó ń gbé ní Kálídíà. Ó dájú pé, a ó wọ́ àwọn ẹran kéékèèké inú agbo ẹran lọ. Ó máa sọ ibùgbé wọn di ahoro nítorí wọn.
46 Nígbà tí wọ́n bá gba Bábílónì, ìró rẹ̀ á mú kí ilẹ̀ mì tìtì, A ó sì gbọ́ igbe ẹkún láàárín àwọn orílẹ̀-èdè.”
51 Ohun tí Jèhófà sọ nìyí: “Wò ó, màá ru ẹ̀fúùfù tó ń pani run sókè Sí Bábílónì àti sí àwọn tó ń gbé ní Lẹbu-kámáì.
2 Màá rán àwọn tó ń fẹ́ ọkà sí Bábílónì, Wọ́n á fẹ́ ẹ bí ọkà, wọ́n á sì sọ ilẹ̀ rẹ̀ di ahoro; Wọ́n á wá dojú kọ ọ́ láti ibi gbogbo ní ọjọ́ àjálù.
3 Kí tafàtafà má lè tẹ ọrun rẹ̀. Kí ẹnikẹ́ni tó wọ ẹ̀wù irin má sì lè nàró. Ẹ má ṣàánú àwọn ọ̀dọ́kùnrin rẹ̀. Ẹ pa gbogbo àwọn ọmọ ogun rẹ̀ run pátápátá.
4 Wọ́n á ṣubú, wọ́n á sì kú ní ilẹ̀ àwọn ará Kálídíà, A ó sì gún wọn ní àgúnyọ ní àwọn ojú ọ̀nà rẹ̀.
5 Nítorí Ọlọ́run Ísírẹ́lì àti Júdà, Jèhófà Ọlọ́run àwọn ọmọ ogun, kò kọ̀ wọ́n sílẹ̀. Àmọ́, ẹ̀bi kún ilẹ̀ wọn lójú Ẹni Mímọ́ Ísírẹ́lì.
6 Ẹ sá kúrò nínú Bábílónì, Kí ẹ sì sá nítorí ẹ̀mí yín. Ẹ má ṣègbé nítorí ẹ̀ṣẹ̀ rẹ̀. Nítorí àkókò ẹ̀san Jèhófà ti tó. Ó máa san ohun tó ṣe pa dà fún un.
7 Bábílónì jẹ́ ife wúrà ní ọwọ́ Jèhófà; Ó mú kí gbogbo ayé mu àmupara. Àwọn orílẹ̀-èdè ti mu nínú wáìnì rẹ̀ ní àmuyó; Ìdí nìyẹn tí orí àwọn orílẹ̀-èdè fi dà rú.
8 Lójijì, Bábílónì ṣubú, ó sì fọ́. Ẹ pohùn réré ẹkún fún un! Ẹ fún un ní básámù nítorí ìrora rẹ̀; bóyá ara rẹ̀ máa yá.”
9 “A gbìyànjú láti mú Bábílónì lára dá, ṣùgbọ́n ara rẹ̀ kò yá. Ẹ fi í sílẹ̀, kí kálukú máa lọ sí ilẹ̀ rẹ̀. Nítorí ìdájọ́ rẹ̀ ti dé ọ̀run; Ó ti ga sókè bíi sánmà.
10 Jèhófà ti mú ìdájọ́ òdodo ṣẹ fún wa. Ẹ wá, ẹ jẹ́ kí a ròyìn iṣẹ́ Jèhófà Ọlọ́run wa ní Síónì.”
11 “Ẹ dán ọfà; ẹ gbé àwọn apata ribiti. Jèhófà ti ru ẹ̀mí àwọn ọba Mídíà sókè, Torí ó ní in lọ́kàn láti pa Bábílónì run. Nítorí ẹ̀san Jèhófà nìyí, ẹ̀san nítorí tẹ́ńpìlì rẹ̀.
12 Ẹ gbé àmì kan sókè sí àwọn ògiri Bábílónì. Ẹ túbọ̀ máa ṣọ́nà, kí ẹ sì yan àwọn olùṣọ́ sẹ́nu iṣẹ́. Ẹ múra àwọn tó máa lúgọ de Bábílónì sílẹ̀. Nítorí Jèhófà ti ro ohun tó máa ṣe, Ó sì máa ṣe ohun tí ó ti ṣèlérí pé òun máa ṣe sí àwọn tó ń gbé ní Bábílónì.”
13 “Ìwọ obìnrin tó ń gbé lórí omi púpọ̀, Tí o ní ìṣúra tó pọ̀ rẹpẹtẹ, Òpin rẹ ti dé, o ti dé òpin èrè tí ò ń jẹ.
14 Jèhófà Ọlọ́run àwọn ọmọ ogun ti fi ara rẹ̀ búra pé, ‘Màá fi èèyàn kún inú rẹ, wọ́n á pọ̀ bí eéṣú, Wọ́n á sì kígbe ìṣẹ́gun lórí rẹ.’
15 Òun ni Aṣẹ̀dá ayé tó fi agbára rẹ̀ dá a, Ẹni tó fi ọgbọ́n rẹ̀ dá ilẹ̀ tó ń mú èso jáde Tó sì fi òye rẹ̀ na ọ̀run bí aṣọ.
16 Nígbà tí ó bá fọhùn, Omi ojú ọ̀run á ru gùdù, Á sì mú kí ìkùukùu ròkè láti ìkángun ayé. Ó ń ṣe mànàmáná fún òjò, Ó sì ń mú ẹ̀fúùfù wá láti inú àwọn ilé ìṣúra rẹ̀.
17 Kálukú ń hùwà láìronú, wọn ò sì ní ìmọ̀. Ojú á ti gbogbo oníṣẹ́ irin nítorí ère tí wọ́n ṣe; Nítorí ère onírin rẹ̀ jẹ́ èké, Kò sì sí ẹ̀mí kankan nínú wọn.
18 Ẹ̀tàn ni wọ́n, iṣẹ́ yẹ̀yẹ́ sì ni wọ́n. Nígbà tí ọjọ́ ìbẹ̀wò wọn bá dé, wọ́n á ṣègbé.
19 Ọlọ́run Jékọ́bù kò dà bí àwọn nǹkan yìí, Nítorí òun ni Ẹni tó dá ohun gbogbo, Kódà ọ̀pá tó jẹ́ ohun ìní rẹ̀. Jèhófà Ọlọ́run àwọn ọmọ ogun ni orúkọ rẹ̀.”
20 “Kùmọ̀ ogun lo jẹ́ fún mi, ohun ìjà ogun, Màá fi ọ́ fọ́ àwọn orílẹ̀-èdè túútúú. Màá fi ọ́ pa àwọn ìjọba run.
21 Màá fi ọ́ fọ́ ẹṣin àti ẹni tí ó gùn ún túútúú. Màá fi ọ́ fọ́ kẹ̀kẹ́ ogun àti ẹni tí ó gùn ún túútúú.
22 Màá fi ọ́ fọ́ ọkùnrin àti obìnrin túútúú. Màá fi ọ́ fọ́ àgbà ọkùnrin àti ọmọkùnrin túútúú. Màá fi ọ́ fọ́ ọ̀dọ́kùnrin àti ọ̀dọ́bìnrin túútúú.
23 Màá fi ọ́ fọ́ olùṣọ́ àgùntàn àti agbo ẹran rẹ̀ túútúú. Màá fi ọ́ fọ́ àgbẹ̀ àti àwọn ẹran ìtúlẹ̀ rẹ̀ túútúú. Màá fi ọ́ fọ́ àwọn gómìnà àti àwọn ìjòyè túútúú.
24 Màá san án pa dà fun Bábílónì àti fún gbogbo àwọn tó ń gbé ní Kálídíà Nítorí gbogbo búburú tí wọ́n ti ṣe ní Síónì lójú yín,” ni Jèhófà wí.
25 “Wò ó, mo dojú ìjà kọ ọ́, ìwọ òkè tó ń pani run,” ni Jèhófà wí, “Ìwọ tó pa gbogbo ayé run. Màá na ọwọ́ mi sí ọ, màá sì yí ọ wálẹ̀ látorí àwọn àpáta Màá sì sọ ọ́ di òkè tó ti jóná.”
26 “Àwọn èèyàn kò ní mú òkúta igun ilé tàbí òkúta ìpìlẹ̀ nínú rẹ, Nítorí pé wàá di ahoro títí láé,” ni Jèhófà wí.
27 “Ẹ gbé àmì kan sókè ní ilẹ̀ náà. Ẹ fun ìwo láàárín àwọn orílẹ̀-èdè. Ẹ yan àwọn orílẹ̀-èdè lé e lórí. Ẹ pe àwọn ìjọba Árárátì, Mínì àti Áṣíkénásì láti wá gbéjà kò ó. Ẹ yan agbanisíṣẹ́ ogun láti wá gbéjà kò ó. Ẹ jẹ́ kí àwọn ẹṣin gòkè wá bí eéṣú onírun gàn-ùn gàn-ùn.
28 Ẹ yan àwọn orílẹ̀-èdè lé e lórí, Àwọn ọba Mídíà, àwọn gómìnà rẹ̀ àti gbogbo àwọn ìjòyè rẹ̀ Àti gbogbo ilẹ̀ tí wọ́n ń ṣàkóso lé lórí.
29 Ilẹ̀ ayé á mì tìtì, jìnnìjìnnì á sì bá a, Nítorí pé èrò Jèhófà sí Bábílónì máa ṣẹ Láti sọ ilẹ̀ Bábílónì di ohun àríbẹ̀rù, tí ẹnì kánkán kò ní gbé ibẹ̀.
30 Àwọn jagunjagun Bábílónì ti ṣíwọ́ ìjà. Wọ́n jókòó sínú àwọn odi agbára wọn. Okun wọn ti tán. Wọ́n ti di obìnrin. Wọ́n ti sọ iná sí àwọn ilé rẹ̀. Wọ́n ti ṣẹ́ àwọn ọ̀pá ìdábùú rẹ̀.
31 Asáréjíṣẹ́ kan sá lọ pàdé asáréjíṣẹ́ míì, Òjíṣẹ́ kan sì lọ pàdé òjíṣẹ́ míì, Láti ròyìn fún ọba Bábílónì pé wọ́n ti gba ìlú rẹ̀ láti apá ibi gbogbo,
32 Pé wọ́n ti gba ibi tó ṣeé fẹsẹ̀ gbà kọjá nínú odò lọ́wọ́ rẹ̀, Pé wọ́n ti dáná sun ọkọ̀ ojú omi tí a fi òrépèté ṣe Àti pé jìnnìjìnnì ti bá àwọn ọmọ ogun.”
33 Nítorí ohun tí Jèhófà Ọlọ́run àwọn ọmọ ogun, Ọlọ́run Ísírẹ́lì, sọ nìyí: “Ọmọbìnrin Bábílónì dà bí ibi ìpakà. Ó tó àkókò láti tẹ̀ ẹ́ mọ́lẹ̀ kí o lè ki. Láìpẹ́ àkókò ìkórè rẹ̀ máa dé.”
34 “Nebukadinésárì ọba Bábílónì ti gbé mi mì; Ó ti kó ìdààmú bá mi. Ó ti gbé mi kalẹ̀ bí òfìfo ìkòkò. Ó ti gbé mi mì bí ejò ńlá ṣe ń gbé nǹkan mì; Ó ti fi àwọn ohun rere mi kún ikùn ara rẹ̀. Ó ti fi omi ṣàn mí dà nù.
35 ‘Kí ìwà ipá tí wọ́n hù sí mi àti sí ara mi wá sórí Bábílónì!’ ni ẹni tó ń gbé Síónì wí. ‘Kí ẹ̀jẹ̀ mi sì wá sórí àwọn tó ń gbé Kálídíà!’ ni Jerúsálẹ́mù wí.”
36 Nítorí náà, ohun tí Jèhófà sọ nìyí: “Wò ó, màá gba ẹjọ́ rẹ rò, Màá gbẹ̀san fún ọ. Màá mú kí omi òkun rẹ̀ gbẹ, màá sì mú kí àwọn kànga rẹ̀ gbẹ.
37 Bábílónì á sì di òkìtì òkúta, Ibùgbé àwọn ajáko, Ohun àríbẹ̀rù àti ohun àrísúfèé, Tí ẹnì kankan kò ní gbé ibẹ̀.
38 Gbogbo wọn á jọ ké ramúramù bí ọmọ kìnnìún. Wọ́n á kùn bí àwọn ọmọ kìnnìún.”
39 “Nígbà tí ọ̀fun wọn bá ń dá tòló, màá se àsè fún wọn, màá sì rọ wọ́n yó, Kí wọ́n lè yọ̀; Nígbà náà, wọ́n á sùn títí lọ, Tí wọn kò ní jí,” ni Jèhófà wí.
40 “Màá mú wọn sọ̀ kalẹ̀ bí ọ̀dọ́ àgùntàn tí à ń mú lọ sí ibi ti a ti fẹ́ pa á, Bí àwọn àgbò pẹ̀lú àwọn ewúrẹ́.”
41 “Ẹ wo bí wọ́n ṣe gba Ṣéṣákì, Ẹ wo bí wọ́n ṣe gba ìlú tí gbogbo ayé ń yìn! Ẹ wo bí Bábílónì ṣe di ohun àríbẹ̀rù láàárín àwọn orílẹ̀-èdè!
42 Òkun ti bo Bábílónì mọ́lẹ̀. Ìgbì rẹ̀ tó ń ru gùdù ti bò ó mọ́lẹ̀.
43 Àwọn ìlú rẹ̀ ti di ohun àríbẹ̀rù, ilẹ̀ tí kò lómi àti aṣálẹ̀. Ilẹ̀ tí ẹnì kankan kò ní gbé, tí èèyàn kankan kò sì ní gba ibẹ̀ kọjá.
44 Màá yí ojú mi sí Bélì ní Bábílónì, Màá sì yọ ohun tí ó ti gbé mì jáde ní ẹnu rẹ̀. Àwọn orílẹ̀-èdè kò sì ní rọ́ lọ sọ́dọ̀ rẹ̀ mọ́, Ògiri Bábílónì sì máa ṣubú.
45 Ẹ jáde kúrò nínú rẹ̀, ẹ̀yin èèyàn mi! Ẹ sá nítorí ẹ̀mí yín kí ẹ lè bọ́ lọ́wọ́ ìbínú Jèhófà tó ń jó bí iná.
46 Ẹ má ṣojo, ẹ má sì bẹ̀rù ìròyìn tí ẹ ó gbọ́ ní ilẹ̀ náà. Ní ọdún kan, ìròyìn náà á dé, Ní ọdún tó tẹ̀ lé e, ìròyìn míì á tún dé, Nípa ìwà ipá ní ilẹ̀ náà àti nípa alákòóso kan tó dojú ìjà kọ alákòóso míì.
47 Nítorí náà, wò ó! ọjọ́ ń bọ̀ Tí màá yíjú sí àwọn ère gbígbẹ́ Bábílónì. Ìtìjú á bá gbogbo ilẹ̀ rẹ̀, Òkú gbogbo àwọn èèyàn rẹ̀ á sì wà nílẹ̀ láàárín rẹ̀.
48 Àwọn ọ̀run àti ayé àti gbogbo ohun tó wà nínú wọn Máa kígbe ayọ̀ lórí Bábílónì, Nítorí pé àwọn apanirun máa wá bá a láti àríwá,” ni Jèhófà wí.
49 “Kì í ṣe pé Bábílónì kàn pa àwọn èèyàn Ísírẹ́lì nìkan ni Àmọ́ ó tún pa àwọn èèyàn gbogbo ayé tó wà ní Bábílónì.
50 “Ẹ̀yin tí ẹ bọ́ lọ́wọ́ idà, ẹ máa sá lọ, ẹ má ṣe dúró! Ẹ rántí Jèhófà láti ibi tó jìnnà, Kí ẹ sì máa ronú nípa Jerúsálẹ́mù.”
51 “Ìtìjú ti bá wa, nítorí a ti gbọ́ ẹ̀gàn. Ẹ̀tẹ́ ti mú kí ojú tì wá, Nítorí àwọn àjèjì ti wá gbéjà ko àwọn ibi mímọ́ ilé Jèhófà.”
52 “Torí náà, wò ó! ọjọ́ ń bọ̀,” ni Jèhófà wí, “Tí màá yíjú sí àwọn ère gbígbẹ́ rẹ̀, Àwọn tó fara pa yóò máa kérora ní gbogbo ilẹ̀ rẹ̀.”
53 “Bí Bábílónì tiẹ̀ gòkè lọ sí ọ̀run, Bó bá tiẹ̀ fi ààbò yí àwọn odi agbára rẹ̀ gíga ká, Látọ̀dọ̀ mi ni àwọn tó máa pa á run ti máa wá,” ni Jèhófà wí.
54 “Ẹ fetí sílẹ̀! Igbe ẹkún kan ń dún ní Bábílónì, Ìró àjálù ńlá ń dún láti ilẹ̀ àwọn ará Kálídíà,
55 Nítorí Jèhófà ń pa Bábílónì run, Á sì pa ohùn ńlá mọ́ ọn lẹ́nu, Ariwo ìgbì wọn á ròkè bíi ti omi púpọ̀. A ó sì gbọ́ ìrò ohùn wọn.
56 Nítorí apanirun máa dé sórí Bábílónì; A ó mú àwọn jagunjagun rẹ̀, A ó ṣẹ́ ọfà wọn sí wẹ́wẹ́, Nítorí Jèhófà jẹ́ Ọlọ́run ẹ̀san. Ó dájú pé ó máa gbẹ̀san.
57 Màá mú kí àwọn ìjòyè rẹ̀ àti àwọn amòye rẹ̀ mutí yó, Àwọn gómìnà rẹ̀ àti àwọn ìjòyè rẹ̀ àti àwọn jagunjagun rẹ̀, Wọ́n á sì sùn títí lọ, Wọn ò sì ní jí,” ni Ọba wí, ẹni tí orúkọ rẹ̀ ń jẹ́ Jèhófà Ọlọ́run àwọn ọmọ ogun.
58 Ohun tí Jèhófà Ọlọ́run àwọn ọmọ ogun sọ nìyí: “Bó tiẹ̀ jẹ́ pé ògiri Bábílónì fẹ̀, a ó wó o palẹ̀, Bó tiẹ̀ jẹ́ pé àwọn ẹnubodè rẹ̀ ga, a ó sọ iná sí i. Àwọn èèyàn ibẹ̀ á sì ṣe làálàá lásán; Àwọn orílẹ̀-èdè á ṣiṣẹ́ títí á fi rẹ̀ wọ́n, torí iná náà kò ní ṣeé pa.”
59 Ọ̀rọ̀ tí wòlíì Jeremáyà pa láṣẹ fún Seráyà ọmọ Neráyà ọmọ Maseáyà nígbà tó bá Sedekáyà ọba Júdà lọ sí Bábílónì ní ọdún kẹrin ìjọba rẹ̀; Seráyà sì ni olórí ibùdó.
60 Jeremáyà kọ gbogbo àjálù tó máa bá Bábílónì sínú ìwé kan, ìyẹn gbogbo ọ̀rọ̀ yìí tó kọ nípa Bábílónì.
61 Lẹ́yìn náà, Jeremáyà sọ fún Seráyà pé: “Tí o bá dé Bábílónì, tí o sì fojú kàn án, ka gbogbo ọ̀rọ̀ yìí sókè.
62 Kí o sì sọ pé, ‘Jèhófà, o ti sọ nípa ibí yìí pé wọ́n á pa á run, ohunkóhun kò sì ní gbé inú rẹ̀, ì báà jẹ́ èèyàn tàbí ẹranko àti pé á di ahoro títí láé.’
63 Nígbà tí o bá ti ka ìwé yìí tán, so òkúta kan mọ́ ọn, kí o sì jù ú sí àárín odò Yúfírétì.
64 Kí o sọ pé, ‘Bí Bábílónì ṣe máa wọlẹ̀ nìyí, tí kò sì ní gbérí mọ́, nítorí àjálù tí Ọlọ́run màá mú wá sórí rẹ̀; àárẹ̀ á sì mú wọn.’” Ibí ni ọ̀rọ̀ tí Jeremáyà sọ parí sí.
1 Ẹ wo bí Jerúsálẹ́mù tí àwọn èèyàn kún inú rẹ̀ tẹ́lẹ̀ ṣe wá dá páropáro! Ẹ wo bó ṣe dà bí opó, ìlú tó ti jẹ́ eléèyàn púpọ̀ rí láàárín àwọn orílẹ̀-èdè! Ẹ wo bí ẹni tó jẹ́ ọbabìnrin láàárín àwọn ìpínlẹ̀ ṣe wá di ẹrú!
2 Ó ń sunkún pẹ̀rẹ̀pẹ̀rẹ̀ ní òru, omijé sì ń dà ní ojú rẹ̀. Kò sí ìkankan nínú gbogbo àwọn olólùfẹ́ rẹ̀ tó máa tù ú nínú. Gbogbo àwọn ọ̀rẹ́ rẹ̀ ti dà á; wọ́n ti di ọ̀tá rẹ̀.
3 Júdà ti lọ sí ìgbèkùn nínú ìpọ́njú, ó sì ń ṣe ẹrú nínú ìnira. Ó gbọ́dọ̀ máa gbé láàárín àwọn orílẹ̀-èdè; kò rí ibi ìsinmi kankan. Ọwọ́ gbogbo àwọn tó ń ṣe inúnibíni sí i ti tẹ̀ ẹ́ nínú ìdààmú rẹ̀.
4 Àwọn ọ̀nà tó lọ sí Síónì ń ṣọ̀fọ̀, nítorí kò sí ẹni tó ń bọ̀ wá sí àjọyọ̀. Gbogbo ẹnubodè rẹ̀ di ahoro; àwọn àlùfáà rẹ̀ ń kẹ́dùn. Ẹ̀dùn ọkàn ti bá àwọn wúńdíá rẹ̀, ó sì wà nínú ìbànújẹ́ ńlá.
5 Àwọn elénìní rẹ̀ ti wá di ọ̀gá rẹ̀; àwọn ọ̀tá rẹ̀ kò sì ṣàníyàn. Jèhófà ti mú ẹ̀dùn ọkàn bá a nítorí ẹ̀ṣẹ̀ rẹ̀ tó pọ̀. Àwọn ọmọ rẹ̀ ti lọ sí oko ẹrú níwájú àwọn elénìní. ו [Wọ́ọ̀]
6 Gbogbo ògo ọmọbìnrin Síónì ti kúrò lára rẹ̀. Àwọn olórí rẹ̀ dà bí àwọn akọ àgbọ̀nrín tí kò rí ibi ìjẹko, Àárẹ̀ ti mú wọn bí wọ́n ṣe ń rìn lọ níwájú ẹni tó ń lépa wọn.
7 Ní ọjọ́ ìdààmú Jerúsálẹ́mù àti nígbà tí kò rílé gbé, ó rántí Gbogbo ohun iyebíye tó ní látijọ́. Nígbà tí àwọn èèyàn rẹ̀ ṣubú sọ́wọ́ àwọn ọ̀tá, tí kò sì ní olùrànlọ́wọ́ kankan, Àwọn ọ̀tá rí i, wọ́n sì bú sẹ́rìn-ín nítorí ìṣubú rẹ̀.
8 Jerúsálẹ́mù ti dá ẹ̀ṣẹ̀ tó pọ̀. Ìdí nìyẹn tó fi di ohun ìríra. Gbogbo àwọn tó ń bọlá fún un tẹ́lẹ̀ ti wá ń fojú ẹ̀gàn wò ó, nítorí wọ́n ti rí ìhòòhò rẹ̀. Òun fúnra rẹ̀ kérora, ó sì yíjú pa dà pẹ̀lú ìtìjú.
9 Àìmọ́ rẹ̀ wà lára aṣọ rẹ̀. Kò ronú nípa ọjọ́ ọ̀la rẹ̀. Ìṣubú rẹ̀ yani lẹ́nu; kò sì ní ẹni tó máa tù ú nínú. Jèhófà, wo ìpọ́njú mi, nítorí ọ̀tá ti gbé ara rẹ̀ ga.
10 Elénìní ti kó gbogbo ìṣúra rẹ̀. Nítorí ìṣojú rẹ̀ ni àwọn orílẹ̀-èdè wá sínú ibi mímọ́ rẹ̀, Àwọn tí o pàṣẹ pé kí wọ́n má ṣe wá sínú ìjọ rẹ.
11 Gbogbo àwọn èèyàn rẹ̀ ń kẹ́dùn; wọ́n ń wá oúnjẹ. Wọ́n ti fi ohun iyebíye wọn pààrọ̀ oúnjẹ, kí wọ́n lè máa wà láàyè. Wò ó Jèhófà, wo bí mo ṣe dà bí obìnrin tí kò ní láárí.
12 Ṣé kò já mọ́ nǹkan kan lójú gbogbo ẹ̀yin tó ń kọjá lójú ọ̀nà ni? Ẹ wò ó, kí ẹ sì rí i! Ǹjẹ́ ìrora kankan wà tó dà bí ìrora tí a mú kí ó dé bá mi, Èyí tí Jèhófà mú kí n jìyà rẹ̀ ní ọjọ́ tí ìbínú rẹ̀ ń jó bí iná?
13 Láti ibi gíga ló ti rán iná sínú egungun mi, ó sì jó ọ̀kọ̀ọ̀kan wọn. Ó ti ta àwọ̀n fún ẹsẹ̀ mi; ó mú kí n pa dà sẹ́yìn. Ó ti sọ mí di obìnrin tí a pa tì. Láti àárọ̀ ṣúlẹ̀ ni mò ń ṣàìsàn.
14 Ó fi ọwọ́ rẹ̀ so àwọn ìṣìnà mi pọ̀ bí àjàgà. Ó fi wọ́n kọ́ ọrùn mi, mi ò sì lókun mọ́. Jèhófà ti fi mí lé ọwọ́ àwọn tí mi ò lè dojú kọ.
15 Jèhófà ti ti gbogbo àwọn alágbára tó wà láàárín mi sẹ́gbẹ̀ẹ́ kan. Ó ti pe àwọn èèyàn jọ sí mi kí wọ́n lè pa àwọn ọ̀dọ́kùnrin mi. Jèhófà ti tẹ wúńdíá ọmọbìnrin Júdà bí àjàrà níbi tí wọ́n ti ń fún wáìnì.
16 Nítorí nǹkan wọ̀nyí ni mo ṣe ń sunkún; omijé sì ń dà lójú mi. Nítorí ẹni tó lè tù mí nínú tàbí tó lè tù mí lára ti jìnnà réré sí mi. Àwọn ọmọ mi kò nírètí, nítorí ọ̀tá ti borí.
17 Síónì ti tẹ́ ọwọ́ rẹ̀; kò ní ẹni tó máa tù ú nínú. Gbogbo àwọn tó yí Jékọ́bù ká ni Jèhófà ti pàṣẹ fún pé kí wọ́n máa bá a ṣọ̀tá. Jerúsálẹ́mù ti di ohun ìríra sí wọn.
18 Jèhófà jẹ́ olódodo, èmi ni mo ṣàìgbọràn sí àṣẹ rẹ̀. Ẹ fetí sílẹ̀, gbogbo ẹ̀yin èèyàn, kí ẹ sì rí ìrora tí mò ń jẹ. Àwọn wúńdíá mi àti àwọn ọ̀dọ́kùnrin mi ti lọ sí oko ẹrú.
19 Mo pe àwọn olólùfẹ́ mi, àmọ́ wọ́n pa mí tì. Àwọn àlùfáà mi àti àwọn àgbààgbà mi ti ṣègbé nínú ìlú, Níbi tí wọ́n ti ń wá oúnjẹ kiri kí wọ́n lè máa wà láàyè.
20 Wò ó, Jèhófà, mo wà nínú ìdààmú ńlá. Inú mi ń dà rú. Ọkàn mi gbọgbẹ́, nítorí mo ti ya ọlọ̀tẹ̀ paraku. Idà ń pani ní ìta; ikú ń pani nínú ilé.
21 Àwọn èèyàn ti gbọ́ bí mo ṣe ń kẹ́dùn; kò sí ẹnì kankan tó máa tù mí nínú. Gbogbo àwọn ọ̀tá mi ti gbọ́ nípa àjálù tó dé bá mi. Inú wọn dùn, nítorí o mú kí ó ṣẹlẹ̀. Àmọ́, o máa mú ọjọ́ tí o kéde wá, tí wọ́n á dà bí mo ṣe dà. ת [Tọ́ọ̀]
22 Kí gbogbo ìwà búburú wọn wá síwájú rẹ, kí o sì fìyà jẹ wọ́n, Bí o ṣe fìyà jẹ mí nítorí gbogbo àṣìṣe mi. Nítorí ẹ̀dùn ọkàn mi pọ̀, ọkàn mi sì ń ṣàárẹ̀.
2  wo bí Jèhófà ṣe fi ìkùukùu ìbínú rẹ̀ bo ọmọbìnrin Síónì! Ó ti ju ẹwà Ísírẹ́lì láti òkè ọ̀run sí ilẹ̀ ayé. Kò sì rántí àpótí ìtìsẹ̀ rẹ̀ ní ọjọ́ ìbínú rẹ̀.
2 Jèhófà ti gbé gbogbo ibùgbé Jékọ́bù mì, kò sì ṣàánú rẹ̀ rárá. Ó ti ya àwọn ibi olódi ọmọbìnrin Júdà lulẹ̀ nínú ìbínú rẹ̀. Ó ti rẹ ìjọba  náà àti àwọn olórí rẹ̀ wálẹ̀, ó sì ti sọ wọ́n di aláìmọ́.
3 Ó ti gba agbára Ísírẹ́lì, nínú ìbínú tó gbóná. Ó fa ọwọ́ ọ̀tún rẹ̀ sẹ́yìn nígbà tí ọ̀tá dé, Ó sì ń jó nínú Jékọ́bù bí iná tó ń run gbogbo ohun tó wà ní àyíká rẹ̀.
4 Ó ti tẹ ọrun rẹ̀ bí ọ̀tá; ọwọ́ ọ̀tún rẹ̀ ti múra tán láti jà bí elénìní; Ó ń pa gbogbo àwọn tó jojú ní gbèsè. Ó da ìrunú rẹ̀ jáde bí iná sínú àgọ́ ọmọbìnrin Síónì.
5 Jèhófà ṣe bí ọ̀tá; Ó ti gbé Ísírẹ́lì mì. Ó ti gbé gbogbo ilé gogoro rẹ̀ mì; Ó ti run gbogbo ibi olódi rẹ̀. Ó sì sọ ọ̀fọ̀ àti ìdárò ọmọbìnrin Júdà di púpọ̀. ו [Wọ́ọ̀]
6 Ó ṣe àtíbàbà rẹ̀ ṣúkaṣùka bí ahéré tó wà nínú oko. Ó ti fòpin sí àjọyọ̀ rẹ̀. Jèhófà ti mú kí a gbàgbé àjọyọ̀ àti sábáàtì ní Síónì, Kò sì ka ọba àti àlùfáà sí nígbà tí inú ń bí i gan-an.
7 Jèhófà ti pa pẹpẹ rẹ̀ tì; Ó ti ta ibi mímọ́ rẹ̀ nù. Ó ti fi ògiri àwọn ilé gogoro rẹ̀ tó láàbò lé ọ̀tá lọ́wọ́. Wọ́n ti gbé ohùn wọn sókè ní ilé Jèhófà, bíi ti ọjọ́ àjọyọ̀.
8 Jèhófà ti pinnu láti run ògiri ọmọbìnrin Síónì. Ó ti na okùn ìdíwọ̀n. Kò fa ọwọ́ rẹ̀ sẹ́yìn láti mú ìparun wá. Ó ń mú kí odi ààbò àti ògiri máa ṣọ̀fọ̀. Gbogbo wọn sì ti di aláìlágbára.
9 Àwọn ẹnubodè rẹ̀ ti rì wọlẹ̀. Ọlọ́run ti ba ọ̀pá ìdábùú rẹ̀ jẹ́, ó sì ti ṣẹ́ ẹ. Ọba rẹ̀ àti àwọn ìjòyè rẹ̀ wà láàárín àwọn orílẹ̀-èdè. Kò sí òfin; kódà àwọn wòlíì rẹ̀ kò rí ìran láti ọ̀dọ̀ Jèhófà.
10 Àwọn àgbààgbà ọmọbìnrin Síónì jókòó sórí ilẹ̀ láìsọ̀rọ̀. Wọ́n da iyẹ̀pẹ̀ sí orí ara wọn, wọ́n sì wọ aṣọ ọ̀fọ̀. Àwọn wúńdíá Jerúsálẹ́mù ti tẹrí ba mọ́lẹ̀.
11 Ojú mi ti di bàìbàì nítorí omijé. Inú mi ń dà rú. A ti tú ẹ̀dọ̀ mi jáde sí ilẹ̀, nítorí ìṣubú ọmọbìnrin àwọn èèyàn mi, Nítorí àwọn ọmọdé àti ọmọ jòjòló ń dá kú ní àwọn ojúde ìlú.
12 Wọ́n ń béèrè lọ́wọ́ àwọn ìyá wọn pé: “Ọkà àti wáìnì dà?” Bí wọ́n ti ń kú lọ bí ẹni tó fara gbọgbẹ́ ní àwọn gbàgede ìlú, Tí ẹ̀mí wọn sì ń kú lọ lọ́wọ́ ìyá wọn.
13 Kí ni màá fi ṣe ẹ̀rí, Àbí kí ni màá fi ọ́ wé, ìwọ ọmọbìnrin Jerúsálẹ́mù? Kí ni màá fi ọ́ wé, kí n lè tù ọ́ nínú, ìwọ wúńdíá ọmọbìnrin Síónì? Nítorí ọgbẹ́ rẹ pọ̀ gan-an, ó fẹ̀ bí omi òkun. Ta ló lè wò ọ́ sàn?
14 Ìran tí àwọn wòlíì rẹ rí fún ọ jẹ́ èké àti asán, Wọn kò fi àṣìṣe rẹ hàn ọ́ láti gbà ọ́ lọ́wọ́ oko ẹrú, Ṣùgbọ́n ìran tí wọ́n ń rí, tí wọ́n sì ń kéde fún ọ jẹ́ èké àti ìṣìnà.
15 Gbogbo àwọn tó ń kọjá lọ lójú ọ̀nà ń fi ọ́ ṣẹ̀sín, wọ́n sì ń pàtẹ́wọ́. Wọ́n ń súfèé nítorí ìyàlẹ́nu, wọ́n sì ń mi orí wọn sí ọmọbìnrin Jerúsálẹ́mù, pé: “Ṣé ìlú yìí ni wọ́n máa ń sọ nípa rẹ̀ pé, ‘Ẹwà rẹ̀ pé, ó jẹ́ ayọ̀ gbogbo ayé’?”
16 Gbogbo ọ̀tá rẹ ti la ẹnu wọn sí ọ. Wọ́n ń súfèé, wọ́n sì wa eyín pọ̀, wọ́n ń sọ pé: “A ti gbé e mì. Ọjọ́ tí à ń retí nìyí!  Ó ti dé, a sì ti rí i!”
17 Jèhófà ti ṣe ohun tó ní lọ́kàn; ó ti ṣe ohun tó sọ, Ohun tó ti pa láṣẹ tipẹ́tipẹ́. Ó ti ya ọ́ lulẹ̀, kò sì ṣàánú rẹ. Ó ti mú kí ọ̀tá yọ̀ lórí rẹ; ó ti mú kí agbára àwọn elénìní rẹ borí.
18 Ọkàn wọn ké jáde sí Jèhófà, ìwọ ògiri ọmọbìnrin Síónì. Kí omijé máa ṣàn wálẹ̀ bí ọ̀gbàrá lọ́sàn-án àti lóru. Má sinmi, má sì jẹ́ kí ojú rẹ ṣíwọ́ ẹkún.
19 Dìde! Bú sẹ́kún ní òru, ní ìbẹ̀rẹ̀ àkókò ìṣọ́. Tú ọkàn rẹ jáde bí omi níwájú Jèhófà. Gbé ọwọ́ rẹ sókè sí Ọlọ́run nítorí ẹ̀mí àwọn ọmọ rẹ, Tó ń kú lọ nítorí ìyàn ní gbogbo oríta ojú ọ̀nà.
20 Wò ó Jèhófà, wo ẹni tí o fìyà jẹ. Ṣé ó yẹ kí àwọn obìnrin máa jẹ ọmọ tiwọn fúnra wọn, àwọn ọmọ tí wọ́n bí láìní àbùkù, Àbí, ṣé ó yẹ kí wọ́n pa àwọn àlùfáà àti wòlíì nínú ibi mímọ́ Jèhófà?
21 Òkú ọmọdékùnrin àti àgbà ọkùnrin wà nílẹ̀ ní àwọn ojú ọ̀nà. Àwọn wúńdíá mi àti àwọn ọ̀dọ́kùnrin mi ni idà sì ti pa sílẹ̀. O ti pa wọ́n ní ọjọ́ ìbínú rẹ; o sì ti pa wọ́n láìṣàánú wọn. ת [Tọ́ọ̀]
22 O ránṣẹ́ pe ohun ẹ̀rù láti ibi gbogbo wá, bí ìgbà tí à ń peni sí ọjọ́ àjọyọ̀. Ní ọjọ́ ìrunú Jèhófà, kò sí ẹni tó sá àsálà, kò sì sí ẹni tó là á já; Àwọn tí mo bí, tí mo sì tọ́ dàgbà ni ọ̀tá mi ti pa run.
3 Èmi ni ọkùnrin tó ti rí ìpọ́njú nítorí ọ̀pá ìbínú rẹ̀.
2 Ó ti lé mi jáde, ó sì mú kí n rìn nínú òkùnkùn, kì í ṣe nínú ìmọ́lẹ̀.
3 Ní tòótọ́, ó ti fi ọwọ́ rẹ̀ gbá mi léraléra láti àárọ̀ ṣúlẹ̀.
4 Ó ti mú kí ara mi ṣàárẹ̀, àwọ̀ mi sì ti ṣá; Ó ti fọ́ egungun mi.
5 Ó ti dó tì mí; ó sì ti fi májèlé kíkorò àti ìnira yí mi ká.
6 Ó ti fipá mú mi jókòó síbi tó ṣókùnkùn, bí àwọn tó ti kú tipẹ́tipẹ́.
7 Ó ti fi ògiri ká mi mọ́, kí n má bàa sá lọ; Ó ti fi ṣẹkẹ́ṣẹkẹ̀ bàbà tó wúwo dè mí.
8 Nígbà tí mo bá ké pè é fún ìrànlọ́wọ́, kì í gbọ́ àdúrà mi.
9 Ó ti fi òkúta gbígbẹ́ dí àwọn ọ̀nà mi pa; Ó ti lọ́ àwọn ojú ọ̀nà mi po.
10 Ó lúgọ dè mí bíi bíárì àti bíi kìnnìún tó fara pa mọ́.
11 Ó fipá wọ́ mi kúrò lójú ọ̀nà, ó sì fà mí ya pẹ́rẹpẹ̀rẹ; Ó ti sọ mí di ahoro.
12 Ó ti fa ọfà rẹ̀, ó sì gbé mi kalẹ̀ bí ohun tí a fẹ́ ta ọfà sí.
13 Ó ti ta ọfà inú apó rẹ̀ lu kíndìnrín mi.
14 Mo ti di ẹni yẹ̀yẹ́ lójú gbogbo èèyàn, ọ̀rọ̀ mi sì ni wọ́n fi ń ṣe orin kọ láti àárọ̀ ṣúlẹ̀.
15 Ó ti fi àwọn ohun tó korò kún inú mi, ó sì fún mi ní iwọ mu ní àmuyó. ו [Wọ́ọ̀]
16 Ó ti fi òkúta kán eyín mi; Ó ti tì mí ṣubú sínú eérú.
17 O ti gba àlàáfíà mi; mo ti gbàgbé ohun rere.
18 Torí náà mo sọ pé: “Ògo mi ti pa rẹ́ àti ohun tí mò ń retí lọ́dọ̀ Jèhófà.”
19 Rántí ìyà tó ń jẹ mí àti bí mi ò ṣe rílé gbé, má gbàgbé pé mo jẹ iwọ àti májèlé kíkorò.
20 Ó dájú pé o máa rántí, wàá sì bẹ̀rẹ̀ mọ́lẹ̀ kí o lè ràn mí lọ́wọ́.
21 Mo rántí èyí nínú ọkàn mi; ìdí nìyẹn tí màá ṣe fi sùúrù dúró dè ọ́.
22 Nítorí ìfẹ́ Jèhófà tí kì í yẹ̀ ni ò jẹ́ ká ṣègbé, Nítorí àánú rẹ̀ kò ní dópin láé.
23 Tuntun ni wọ́n láràárọ̀; ìṣòtítọ́ rẹ pọ̀ gan-an.
24 Mo sọ pé, “Jèhófà ni ìpín mi, ìdí nìyẹn tí màá ṣe fi sùúrù dúró dè é.”
25 Jèhófà jẹ́ ẹni rere sí ẹni tó gbẹ́kẹ̀ lé e, ìyẹn ẹni tó ń wá a.
26 Ó dáa kí èèyàn dúró jẹ́ẹ́ de ìgbàlà Jèhófà.
27 Ó dáa kí ọkùnrin ru àjàgà ní ìgbà ọ̀dọ́ rẹ̀.
28 Kí ó dá jókòó, kí ó sì dákẹ́ jẹ́ẹ́ nígbà tí Ọlọ́run bá gbé e le lórí.
29 Kí ó dojú bolẹ̀ nínú eruku; bóyá ìrètí ṣì lè wà fún un.
30 Kí ó gbé etí rẹ̀ fún ẹni tó ń gbá a; kí ó gba ẹ̀kúnrẹ́rẹ́ ẹ̀gàn.
31 Nítorí Jèhófà kò ní kọ̀ wá sílẹ̀ títí láé.
32 Bí ó tilẹ̀ fa ẹ̀dùn ọkàn, á tún fi àánú hàn nítorí ìfẹ́ rẹ̀ tí kì í yẹ̀.
33 Nítorí kò ní in lọ́kàn láti kó ìdààmú tàbí ẹ̀dùn ọkàn bá ọmọ èèyàn.
34 Láti tẹ àwọn ẹlẹ́wọ̀n gbogbo ayé mọ́lẹ̀ lábẹ́ ẹsẹ̀ ẹni,
35 Láti yí ìdájọ́ ẹnì kan po níwájú Ẹni Gíga Jù Lọ,
36 Láti rẹ́ ẹnì kan jẹ nínú ẹjọ́ rẹ̀, Jèhófà kò fàyè gba irú àwọn nǹkan bẹ́ẹ̀.
37 Ta ló wá lè sọ̀rọ̀ kó sì mú un ṣẹ láìjẹ́ pé Jèhófà pa á láṣẹ?
38 Ohun búburú àti ohun rere Kì í ti ẹnu Ẹni Gíga Jù Lọ jáde.
39 Kí nìdí tí alààyè yóò fi ráhùn nítorí àbájáde ẹ̀ṣẹ̀ rẹ̀?
40 Ẹ jẹ́ ká yẹ ọ̀nà wa wò, ká wò ó fínnífínní, ẹ sì jẹ́ ká pa dà sọ́dọ̀ Jèhófà.
41 Ẹ jẹ́ ká gbé ọkàn wa àti ọwọ́ wa sókè sí Ọlọ́run lókè ọ̀run:
42 “A ti dẹ́ṣẹ̀, a ti ṣọ̀tẹ̀, ìwọ kò sì tíì dárí jì wá.
43 O ti fi ìbínú dí ọ̀nà àdúrà wa; O lé wa, o sì pa wá láìṣàánú.
44 O ti fi àwọsánmà dí ọ̀nà tó lọ sọ́dọ̀ rẹ, kí àdúrà wa má bàa kọjá.
45 Ó sọ wá di èérí àti pàǹtírí láàárín àwọn èèyàn.”
46 Gbogbo àwọn ọ̀tá wa ti la ẹnu wọn sí wa.
47 Inú ẹ̀rù àti kòtò la wà, a ti di ahoro, a sì ti di àwókù.
48 Omi ń ṣàn wálẹ̀ ní ojú mi nítorí ọmọbìnrin àwọn èèyàn mi ti ṣubú lulẹ̀.
49 Omijé ń dà lójú mi pẹ̀rẹ̀pẹ̀rẹ̀, kò dáwọ́ dúró,
50 Títí Jèhófà fi bojú wolẹ̀ láti ọ̀run, tí ó sì rí i.
51 Ẹ̀dùn ọkàn bá mi nígbà tí mo rí ohun tó ṣẹlẹ̀ sí àwọn ọmọbìnrin ìlú mi.
52 Àwọn ọ̀tá mi ti dẹkùn mú mi bí ẹyẹ, láìnídìí.
53 Wọ́n ti mú kí ẹ̀mí mi dákẹ́ sínú kòtò; wọ́n sì ń sọ òkúta lù mí.
54 Omi ti ṣàn bò mí lórí, mo sì sọ pé: “Tèmi ti tán!”
55 Mo ké pe orúkọ rẹ, Jèhófà, láti inú kòtò tó jìn.
56 Gbọ́ ohùn mi; má ṣe dí etí rẹ sí igbe mi fún ìrànlọ́wọ́ àti fún ìtura.
57 O sún mọ́ tòsí ní ọjọ́ tí mo pè ọ́. O sọ pé: “Má bẹ̀rù.”
58 O ti gbèjà mi, Jèhófà, o ti ra ẹ̀mí mi pa dà.
59 O ti rí àìtọ́ tí wọ́n ṣe sí mi, Jèhófà; jọ̀ọ́ dá mi láre.
60 O ti rí gbogbo bí wọ́n ṣe ń gbẹ̀san, gbogbo ètekéte wọn sí mi.  tàb
61 O ti gbọ́ ẹ̀gàn wọn, Jèhófà, gbogbo ètekéte wọn sí mi,
62 Ọ̀rọ̀ ẹnu àwọn tó ń ta kò mí àti ọ̀rọ̀ kẹ́lẹ́kẹ́lẹ́ tí wọ́n ń sọ nípa mi láti àárọ̀ ṣúlẹ̀.
63 Wò wọ́n; bóyá wọ́n jókòó ni o àbí wọ́n dúró, èmi ni wọ́n fi ń ṣe yẹ̀yẹ́ nínú orin wọn! ת [Tọ́ọ̀]
64 Wàá san án pa dà fún wọn, Jèhófà, gẹ́gẹ́ bí iṣẹ́ ọwọ́ wọn.
65 Wàá mú kí ọkàn wọn le, gẹ́gẹ́ bí o ti gégùn-ún fún wọn.
66 Wàá lé wọn nínú ìbínú rẹ, Jèhófà, wàá sì pa wọ́n rẹ́ lábẹ́ ọ̀run rẹ.
4 Ẹ wo bí wúrà tó ń dán ṣe di bàìbàì, wúrà tó dára gan-an! Ẹ wo bí àwọn òkúta mímọ́ ṣe fọ́n ká sílẹ̀ ní gbogbo oríta ojú ọ̀nà!
2 Ní ti àwọn ọmọ ọ̀wọ́n Síónì, tí wọ́n fìgbà kan rí ṣeyebíye bíi wúrà tí a yọ́ mọ́, Ẹ wo bí a ti kà wọ́n sí ìkòkò amọ̀, Iṣẹ́ ọwọ́ amọ̀kòkò!
3 Àwọn ajáko pàápàá máa ń fún ọmọ wọn lọ́mú, Àmọ́ ọmọbìnrin àwọn èèyàn mi ti ya ìkà, bí àwọn ògòǹgò aginjù.
4 Ahọ́n ọmọ ẹnu ọmú lẹ̀ mọ́ òkè ẹnu rẹ̀ nítorí òùngbẹ. Àwọn ọmọ tọrọ oúnjẹ, àmọ́ kò sí ẹni tó fún wọn.
5 Àwọn tó ti ń jẹ oúnjẹ aládùn tẹ́lẹ̀ ni ebi ti fẹ́rẹ̀ẹ́ pa kú ní àwọn ojú ọ̀nà. Àwọn tí a fi aṣọ rírẹ̀dòdò tọ́ dàgbà ti wá ń lọ sínú òkìtì eérú. ו [Wọ́ọ̀]
6 Ìyà tí a fi jẹ ọmọbìnrin àwọn èèyàn mi pọ̀ ju ìyà ẹ̀ṣẹ̀ tí a fi jẹ Sódómù lọ, Tí a ṣẹ́gun ní ìṣẹ́jú kan, láìsí ẹnì kankan tó ràn án lọ́wọ́.
7 Àwọn Násírì rẹ̀ mọ́ ju yìnyín lọ, wọ́n funfun ju wàrà lọ. Wọ́n pọ́n ju iyùn lọ; wọ́n ń dán bí òkúta sàfáyà.
8 Àwọ̀ wọn ti wá dúdú ju èédú lọ; A kò dá wọn mọ̀ ní ojú ọ̀nà. Wọ́n ti rù kan egungun; awọ ara wọn ti gbẹ bí igi.
9 Àwọn tí idà pa sàn ju àwọn tí ìyàn pa, Àwọn tó ń kú lọ, tí ìyàn mú débi pé ìrora wọn dà bí ìgbà tí idà gúnni.
10 Àwọn obìnrin aláàánú ti fọwọ́ ara wọn se àwọn ọmọ wọn. Wọ́n ti di oúnjẹ ọ̀fọ̀ fún wọn nígbà tí ọmọbìnrin àwọn èèyàn mi wó lulẹ̀.
11 Jèhófà ti fi ìrunú rẹ̀ hàn; Ó ti da ìbínú rẹ̀ tó ń jó bí iná jáde. Ó sì ti dá iná kan ní Síónì tó jó ìpìlẹ̀ rẹ̀ run.
12 Àwọn ọba ayé àti gbogbo àwọn tó ń gbé ilẹ̀ tó ń mú èso jáde kò gbà gbọ́ Pé elénìní àti ọ̀tá máa wọ àwọn ẹnubodè Jerúsálẹ́mù.
13 Nítorí ẹ̀ṣẹ̀ àwọn wòlíì rẹ̀ àti àṣìṣe àwọn àlùfáà rẹ̀, Tí wọ́n ta ẹ̀jẹ̀ àwọn olódodo sílẹ̀ láàárín rẹ̀.
14 Wọ́n ti rìn kiri bí afọ́jú ní àwọn ojú ọ̀nà. Ẹ̀jẹ̀ ti sọ wọ́n di aláìmọ́, Tí kò fi sí ẹnikẹ́ni tó lè fọwọ́ kan ẹ̀wù wọn.
15 Àwọn èèyàn ń ké jáde sí wọn pé, “Ẹ kúrò! Ẹ̀yin aláìmọ́! Ẹ kúrò! Ẹ kúrò! Ẹ má fọwọ́ kàn wá!” Nítorí wọn ò rí ilé gbé, wọ́n sì ń rìn kiri. Àwọn èèyàn ń sọ láàárín àwọn orílẹ̀-èdè pé: “Wọn ò lè gbé ibí yìí pẹ̀lú wa.
16 Ojú Jèhófà ti fọ́n wọn ká; Kò ní ṣojú rere sí wọn mọ́. Àwọn èèyàn kò ní bọ̀wọ̀ fún àwọn àlùfáà, wọn kò sì ní ṣàánú àwọn àgbààgbà.”
17 Kódà ní báyìí, ojú wa ti di bàìbàì bí a ṣe ń retí ìrànwọ́ tí kò sì dé. A wá ìrànwọ́ títí lọ́dọ̀ orílẹ̀-èdè tí kò lè gbà wá.
18 Àwọn ọ̀tá wa ń dọdẹ wa kiri débi pé a ò lè rìn mọ́ ní àwọn ojúde ìlú wa. Òpin wa ti sún mọ́lé; ọjọ́ wa ti pé, nítorí òpin wa ti dé.
19 Àwọn tó ń lé wa yára ju ẹyẹ idì ojú ọ̀run lọ. Wọ́n lépa wa lórí àwọn òkè; wọ́n lúgọ dè wá nínú aginjù.
20 Èémí wa, ẹni àmì òróró Jèhófà, ni wọ́n ti mú nínú kòtò ńlá wọn, Ẹni tí a sọ nípa rẹ̀ pé: “Abẹ́ òjìji rẹ̀ la ó máa gbé láàárín àwọn orílẹ̀-èdè.”
21 Máa yọ̀ kí inú rẹ sì máa dùn, ìwọ ọmọbìnrin Édómù, bí o ṣe ń gbé ní ilẹ̀ Úsì. Àmọ́ wọ́n á gbé ife náà fún ìwọ pẹ̀lú, wàá mu àmupara, wàá sì tú ara rẹ sí ìhòòhò. ת [Tọ́ọ̀]
22 Ìyà ẹ̀ṣẹ̀ rẹ ti dòpin, ìwọ ọmọbìnrin Síónì. Ẹnikẹ́ni kò ní gbé ọ lọ sí ìgbèkùn mọ́. Àmọ́ Ọlọ́run yóò fiyè sí ẹ̀ṣẹ̀ rẹ, ìwọ ọmọbìnrin Édómù. Yóò tú àwọn ẹ̀ṣẹ̀ rẹ síta.
5 Jèhófà, rántí ohun tó ti ṣẹlẹ̀ sí wa. Wò wá, kí o sì rí ìtìjú wa.
2 Ogún wa ti bọ́ sọ́wọ́ àwọn àjèjì, àwọn ilé wa sì ti bọ́ sọ́wọ́ àwọn ọmọ ilẹ̀ òkèèrè.
3 A ti di ọmọ aláìlóbìí, a kò ní bàbá; àwọn ìyá wa dà bí opó.
4 Ńṣe là ń sanwó ká tó lè rí omi wa mu, wọ́n sì ń ta igi wa fún wa.
5 Àwọn tó ń lé wa ti fẹ́rẹ̀ẹ́ bá wa; Ó ti rẹ̀ wá tẹnutẹnu, síbẹ̀ wọn ò fún wa ní ìsinmi.
6 A ti tẹ́ ọwọ́ wa sí Íjíbítì àti Ásíríà, ká lè rí oúnjẹ tí ó tó jẹ.
7 Àwọn baba ńlá wa tó dẹ́ṣẹ̀ kò sí mọ́, àmọ́ àwa là ń jìyà ẹ̀ṣẹ̀ wọn.
8 Àwọn ìránṣẹ́ ló wá ń ṣàkóso lé wa lórí; kò sí ẹni tó máa gbà wá lọ́wọ́ wọn.
9 À ń fi ẹ̀mí wa wewu ká tó lè kó oúnjẹ wa wọlé, nítorí idà tó wà ní aginjù.
10 Awọ ara wa ti gbóná bí iná ìléru, nítorí ebi tó ń hanni léèmọ̀.
11 Àwọn aya tó wà ní Síónì àti àwọn wúńdíá tó wà ní àwọn ìlú Júdà ni wọ́n ti kó ẹ̀gàn bá.
12 Wọ́n so àwọn ìjòyè rọ̀ ní ọwọ́ wọn, wọn kò sì bọ̀wọ̀ fún àwọn àgbààgbà.
13 Àwọn ọ̀dọ́kùnrin gbé ọlọ, àwọn ọmọdékùnrin sì kọsẹ̀ nígbà tí wọ́n ń ru igi tó wúwo.
14 Àwọn àgbààgbà kò jókòó sí ẹnubodè ìlú mọ́; àwọn ọ̀dọ́kùnrin kò sì fi ohun èlò kọ orin mọ́.
15 Ọkàn wa kò láyọ̀ mọ́; ijó wa ti di ọ̀fọ̀.
16 Adé ti já bọ́ lórí wa. A gbé, nítorí a ti dẹ́ṣẹ̀!
17 Nítorí èyí, ọkàn wa ń ṣàárẹ̀, Ojú wa sì ti di bàìbàì nítorí àwọn nǹkan yìí,
18 Nítorí Òkè Síónì ti di ahoro, àwọn kọ̀lọ̀kọ̀lọ̀ ti wá ń rìn káàkiri lórí rẹ̀.
19 Ní tìrẹ, Jèhófà, o jókòó lórí ìtẹ́ títí láé. Ìtẹ́ rẹ jẹ́ láti ìran dé ìran.
20 Kí nìdí tí o fi gbàgbé wa pátápátá, tí o sì pa wá tì títí di àkókò yìí?
21 Mú wa pa dà sọ́dọ̀ rẹ, Jèhófà, a ó sì tètè pa dà sọ́dọ̀ rẹ. Sọ ọjọ́ wa di ọ̀tun bíi ti àtijọ́.
22 Ńṣe lo kọ̀ wá sílẹ̀ pátápátá. O ṣì ń bínú sí wa gidigidi.
1 Ní ọjọ́ karùn-ún, oṣù kẹrin, ọdún ọgbọ̀n, nígbà tí mo wà lẹ́bàá odò Kébárì láàárín àwọn tí wọ́n kó ní ìgbèkùn, ọ̀run ṣí sílẹ̀, mo sì rí ìran látọ̀dọ̀ Ọlọ́run.
2 Ní ọjọ́ karùn-ún oṣù náà, ìyẹn, ọdún karùn-ún tí Ọba Jèhóákínì ti wà ní ìgbèkùn,
3 Jèhófà bá Ìsíkíẹ́lì ọmọ àlùfáà Búúsì sọ̀rọ̀ lẹ́bàá odò Kébárì ní ilẹ̀ àwọn ará Kálídíà. Ọwọ́ Jèhófà sì wá sórí rẹ̀ níbẹ̀.
4 Bí mo ṣe ń wò, mo rí i tí ìjì líle ń fẹ́ bọ̀ láti àríwá, ìkùukùu ńlá wà níbẹ̀, iná sì ń kọ mànà, ìmọ́lẹ̀ tó mọ́lẹ̀ yòò yí i ká, ohun kan sì wà nínú iná náà tó ń tàn yanran bí àyọ́pọ̀ wúrà àti fàdákà.
5 Àwọn ohun tó dà bí ẹ̀dá alààyè mẹ́rin wà nínú rẹ̀, ọ̀kọ̀ọ̀kan wọn sì rí bí èèyàn.
6 Ọ̀kọ̀ọ̀kan wọn ní ojú mẹ́rin àti ìyẹ́ apá mẹ́rin.
7 Ẹsẹ̀ wọn rí gbọọrọ, àtẹ́lẹsẹ̀ wọn dà bíi ti ọmọ màlúù, wọ́n sì ń kọ mànà bíi bàbà dídán.
8 Wọ́n ní ọwọ́ èèyàn lábẹ́ ìyẹ́ wọn mẹ́rẹ̀ẹ̀rin, àwọn mẹ́rẹ̀ẹ̀rin sì ní ojú àti ìyẹ́.
9 Àwọn ìyẹ́ wọn ń kan ara wọn. Wọn kì í yà síbì kankan bí wọ́n ṣe ń lọ; iwájú tààrà ni kálukú wọn ń lọ.
10 Bí ojú wọn ṣe rí nìyí: Ọ̀kọ̀ọ̀kan wọn ní ojú èèyàn, ojú kìnnìún lẹ́gbẹ̀ẹ́ ọ̀tún, ojú akọ màlúù lẹ́gbẹ̀ẹ́ òsì, ọ̀kọ̀ọ̀kan wọn sì ní ojú idì.
11 Bí ojú wọn ṣe rí nìyẹn. Wọ́n na ìyẹ́ apá wọn sókè. Ọ̀kọ̀ọ̀kan ní ìyẹ́ méjì tó kanra àti ìyẹ́ méjì tó fi bo ara.
12 Iwájú tààrà ni kálukú wọn ń lọ, ibikíbi tí ẹ̀mí bá darí wọn sí ni wọ́n ń lọ. Wọn kì í yà síbì kankan bí wọ́n ṣe ń lọ.
13 Àwọn ẹ̀dá alààyè náà rí bí ẹyin iná tó ń jó, ohun kan tó rí bí ògùṣọ̀ tí iná rẹ̀ mọ́lẹ̀ yòò ń lọ síwá-sẹ́yìn láàárín àwọn ẹ̀dá alààyè náà, mànàmáná sì ń kọ látinú iná náà.
14 Bí àwọn ẹ̀dá alààyè náà ṣe ń lọ tí wọ́n ń bọ̀, lílọ bíbọ̀ wọn dà bíi ti mànàmáná.
15 Bí mo ṣe ń wo àwọn ẹ̀dá alààyè náà, mo rí àgbá kẹ̀kẹ́ kan lórí ilẹ̀ lẹ́gbẹ̀ẹ́ ọ̀kọ̀ọ̀kan àwọn ẹ̀dá alààyè tó ní ojú mẹ́rin náà.
16 Àwọn àgbá kẹ̀kẹ́ náà àti iṣẹ́ ara wọn ń dán bí òkúta kírísóláítì, àwọn mẹ́rẹ̀ẹ̀rin sì jọra. Iṣẹ́ ara wọn àti bí wọ́n ṣe rí dà bí ìgbà tí àgbá kẹ̀kẹ́ kan wà nínú àgbá kẹ̀kẹ́ míì.
17 Tí wọ́n bá ń lọ, wọ́n lè lọ sí ibikíbi ní ọ̀nà mẹ́rẹ̀ẹ̀rin láì ṣẹ́rí pa dà.
18 Àwọn àgbá náà ga débi pé wọ́n ń bani lẹ́rù, ojú sì wà káàkiri ara àgbá mẹ́rẹ̀ẹ̀rin náà.
19 Tí àwọn ẹ̀dá alààyè náà bá ń lọ, àwọn àgbá kẹ̀kẹ́ náà a lọ pẹ̀lú wọn, tí àwọn ẹ̀dá alààyè náà bá sì gbéra sókè, àwọn àgbá kẹ̀kẹ́ náà á gbéra sókè.
20 Wọ́n á lọ sí ibi tí ẹ̀mí bá darí wọn sí, ìyẹn ibikíbi tí ẹ̀mí náà bá lọ. Àwọn àgbá kẹ̀kẹ́ náà á gbéra pẹ̀lú wọn, torí ẹ̀mí tó ń darí àwọn ẹ̀dá alààyè náà tún wà nínú àwọn àgbá náà.
21 Tí wọ́n bá ń lọ, àwọn àgbá náà máa ń tẹ̀ lé wọn; tí wọ́n bá dúró, àwọn àgbá náà á dúró; tí wọ́n bá sì gbéra sókè, àwọn àgbá náà á gbéra pẹ̀lú wọn, torí ẹ̀mí tó ń darí àwọn ẹ̀dá alààyè náà tún wà nínú àwọn àgbá náà.
22 Ohun kan tó tẹ́ lọ pẹrẹsẹ wà lórí àwọn ẹ̀dá alààyè náà, ó ń dán bíi yìnyín tó mọ́ kedere, ó tẹ́ pẹrẹsẹ lórí wọn.
23 Wọ́n na ìyẹ́ wọn sókè lábẹ́ ohun tó tẹ́ pẹrẹsẹ náà, wọ́n sì kanra wọn. Kálukú wọn ní ìyẹ́ méjì tó fi bo ara rẹ̀ lápá kan àti méjì tó fi bo ara rẹ̀ lápá kejì.
24 Nígbà tí mo gbọ́ ìró ìyẹ́ wọn, ó dà bí ìró omi púpọ̀ tó ń rọ́ jáde, bí ìró láti ọ̀dọ̀ Olódùmarè. Tí wọ́n bá gbéra, ìró wọn dà bíi ti àwọn ọmọ ogun. Tí wọ́n bá dúró, wọ́n á ká ìyẹ́ wọn sílẹ̀.
25 Ohùn kan dún lókè ohun tó tẹ́ pẹrẹsẹ lórí wọn. (Tí wọ́n bá sì dúró, wọ́n á ká ìyẹ́ wọn sílẹ̀.)
26 Ohun tó rí bí òkúta sàfáyà wà lókè ohun tó tẹ́ pẹrẹsẹ lórí wọn, ó dà bí ìtẹ́. Ẹnì kan tó rí bí èèyàn sì jókòó sórí ìtẹ́ náà.
27 Mo sì rí ohun kan tó ń dán yanran bí àyọ́pọ̀ wúrà àti fàdákà, ó rí bí iná, ọ́ jọ pé ó ń jó látibi ìbàdí rẹ̀ lọ sókè; mo rí ohun kan tó dà bí iná láti ìbàdí rẹ̀ lọ sísàlẹ̀. Ìmọ́lẹ̀ sì tàn yòò yí i ká
28 bí òṣùmàrè tó yọ lójú ọ̀run lọ́jọ́ tí òjò rọ̀. Bí ìmọ́lẹ̀ iná tó yí i ká ṣe rí nìyẹn. Ó rí bí ògo Jèhófà. Nígbà tí mo rí i, mo dojú bolẹ̀, mo sì bẹ̀rẹ̀ sí í gbọ́ ohùn ẹnì kan tó ń sọ̀rọ̀.
2 Lẹ́yìn náà, ó sọ fún mi pé: “Ọmọ èèyàn, dìde dúró kí n lè bá ọ sọ̀rọ̀.”
2 Nígbà tó bá mi sọ̀rọ̀, ẹ̀mí wọ inú mi, ó sì mú kí n dìde dúró kí n lè gbọ́ ọ̀rọ̀ Ẹni tó ń bá mi sọ̀rọ̀.
3 Ó sọ fún mi pé: “Ọmọ èèyàn, màá rán ọ sí àwọn èèyàn Ísírẹ́lì, sí àwọn ọlọ̀tẹ̀ orílẹ̀-èdè tí wọ́n ṣọ̀tẹ̀ sí mi. Àwọn àti àwọn baba ńlá wọn ti ṣẹ̀ mí títí di òní yìí.
4 Màá rán ọ sí àwọn aláìgbọràn ọmọ àti ọlọ́kàn líle, kí o sì sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí.’
5 Ní tiwọn, bóyá wọ́n gbọ́ tàbí wọn ò gbọ́, torí ọlọ̀tẹ̀ ilé ni wọ́n, ó dájú pé wọ́n á mọ̀ pé wòlíì kan wà láàárín wọn.
6 “Àmọ́ ìwọ, ọmọ èèyàn, má bẹ̀rù wọn; má ṣe jẹ́ kí ọ̀rọ̀ wọn dẹ́rù bà ọ́, bó tilẹ̀ jẹ́ pé ẹ̀gún àti òṣùṣú yí ọ ká, tí o sì ń gbé láàárín àwọn àkekèé. Má ṣe jẹ́ kí ọ̀rọ̀ wọn dẹ́rù bà ọ́, má sì jẹ́ kí ojú wọn bà ọ́ lẹ́rù, torí ọlọ̀tẹ̀ ilé ni wọ́n.
7 O gbọ́dọ̀ sọ ọ̀rọ̀ mi fún wọn, bóyá wọ́n gbọ́ tàbí wọn ò gbọ́, torí ọlọ̀tẹ̀ ni wọ́n.
8 “Àmọ́ ìwọ, ọmọ èèyàn, gbọ́ ohun tí mò ń sọ fún ọ. Má ṣọ̀tẹ̀ bí ọlọ̀tẹ̀ ilé yìí. La ẹnu rẹ, kí o sì jẹ ohun tí mo fẹ́ fún ọ.”
9 Ni mo bá wò, mo sì rí ọwọ́ tí ẹnì kan nà sí mi, mo rí àkájọ ìwé tí wọ́n kọ nǹkan sí ní ọwọ́ náà.
10 Nígbà tó tẹ́ ẹ síwájú mi, mo rí i pé wọ́n kọ ọ̀rọ̀ sí i níwájú àti lẹ́yìn. Orin arò, ọ̀rọ̀ ìbànújẹ́ àti ìpohùnréré ẹkún ló wà nínú rẹ̀.
3 Ó wá sọ fún mi pé: “Ọmọ èèyàn, jẹ ohun tó wà níwájú rẹ. Jẹ àkájọ ìwé yìí, kí o sì lọ bá ilé Ísírẹ́lì sọ̀rọ̀.”
2 Torí náà, mo la ẹnu mi, ó sì fún mi ní àkájọ ìwé náà pé kí n jẹ ẹ́.
3 Ó wá sọ fún mi pé: “Ọmọ èèyàn, jẹ àkájọ ìwé tí mo fún ọ yìí, kí o sì jẹ ẹ́ yó.” Torí náà, mo bẹ̀rẹ̀ sí í jẹ ẹ́, ó sì dùn bí oyin lẹ́nu mi.
4 Ó sọ fún mi pé: “Ọmọ èèyàn, lọ sí ilé Ísírẹ́lì, kí o sì jíṣẹ́ mi fún wọn.
5 Torí kì í ṣe àwọn èèyàn tó ń sọ èdè tó ṣòroó lóye tàbí tí èdè wọn ṣàjèjì ni mò ń rán ọ sí, bí kò ṣe ilé Ísírẹ́lì.
6 Kì í ṣe ọ̀pọ̀ èèyàn tó ń sọ èdè tó ṣòroó lóye tàbí tí èdè wọn ṣàjèjì ni mò ń rán ọ sí. Ká ní àwọn ni mo rán ọ sí ni, wọ́n á gbọ́.
7 Àmọ́ ilé Ísírẹ́lì ò ní tẹ́tí sí ọ torí wọn ò fẹ́ gbọ́ ọ̀rọ̀ mi. Olórí kunkun àti ọlọ́kàn líle ni gbogbo ilé Ísírẹ́lì.
8 Wò ó! Mo ti mú kí ojú rẹ le bí ojú wọn, mo sì mú kí iwájú orí rẹ le bí iwájú orí wọn.
9 Mo ti mú kí iwájú orí rẹ dà bíi dáyámọ́ǹdì, ó le ju akọ òkúta lọ. Má bẹ̀rù wọn, má sì jẹ́ kí ojú wọn dẹ́rù bà ọ́, torí ọlọ̀tẹ̀ ilé ni wọ́n.”
10 Ó ń bá mi sọ̀rọ̀ lọ, ó ní: “Ọmọ èèyàn, fetí sí gbogbo ọ̀rọ̀ tí mò ń sọ fún ọ, kí o sì fi í sọ́kàn.
11 Lọ sọ́dọ̀ àwọn èèyàn rẹ tí wọ́n kó lọ sí ìgbèkùn, kí o sì bá wọn sọ̀rọ̀. Yálà wọ́n gbọ́ tàbí wọn ò gbọ́, sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí.’”
12 Ẹ̀mí kan wá ń gbé mi lọ, mo sì gbọ́ ìró ohùn kan tó ń rọ́ gììrì lẹ́yìn mi pé: “Ẹ yin Jèhófà lógo láti àyè rẹ̀.”
13 Mo sì gbọ́ ìró ìyẹ́ àwọn ẹ̀dá alààyè náà bí wọ́n ṣe ń kanra wọn àti ìró àwọn àgbá kẹ̀kẹ́ tó wà lẹ́gbẹ̀ẹ́ wọn àti ìró ìrọ́gìrì tó rinlẹ̀.
14 Ẹ̀mí náà gbé mi, ó sì bẹ̀rẹ̀ sí í mú mi lọ. Inú mi bà jẹ́, inú sì ń bí mi bí mo ṣe ń lọ, ọwọ́ Jèhófà wà lára mi lọ́nà tó lágbára.
15 Mo wá lọ sọ́dọ̀ àwọn tó wà ní ìgbèkùn ní Tẹli-ábíbù, tí wọ́n ń gbé lẹ́bàá odò Kébárì, mo sì dúró síbi tí wọ́n ń gbé; mò ń wò su u, mo wà lọ́dọ̀ wọn fún ọjọ́ méje.
16 Lẹ́yìn ọjọ́ keje, Jèhófà sọ fún mi pé:
17 “Ọmọ èèyàn, mo ti fi ọ́ ṣe olùṣọ́ fún ilé Ísírẹ́lì, nígbà tí o bá gbọ́ ọ̀rọ̀ ẹnu mi, kí o bá mi kìlọ̀ fún wọn.
18 Tí mo bá sọ fún ẹni burúkú pé, ‘Ó dájú pé wàá kú,’ àmọ́ tí ìwọ kò kìlọ̀ fún un, tí ìwọ kò sì kìlọ̀ fún ẹni burúkú náà pé kó jáwọ́ nínú ìwà burúkú rẹ̀ kó lè wà láàyè, yóò kú nítorí ẹ̀ṣẹ̀ rẹ̀ torí pé ó jẹ́ ẹni burúkú, àmọ́ ọwọ́ rẹ ni màá ti béèrè ẹ̀jẹ̀ rẹ̀.
19 Àmọ́ tí o bá kìlọ̀ fún ẹni burúkú tí kò sì jáwọ́ nínú iṣẹ́ ibi àti ìwà burúkú rẹ̀, yóò kú torí ẹ̀ṣẹ̀ rẹ̀, ṣùgbọ́n ó dájú pé ìwọ yóò gba ẹ̀mí rẹ là.
20 Àmọ́ tí olódodo bá fi òdodo tó ń ṣe sílẹ̀, tó sì wá ń ṣe ohun tí kò dáa, èmi yóò fi ohun ìkọ̀sẹ̀ síwájú rẹ̀, yóò sì kú. Tí ìwọ kò bá kìlọ̀ fún un, yóò kú torí ẹ̀ṣẹ̀ rẹ̀, mi ò sì ní rántí iṣẹ́ òdodo tó ti ṣe, àmọ́ ọwọ́ rẹ ni màá ti béèrè ẹ̀jẹ̀ rẹ̀.
21 Àmọ́ tí o bá ti kìlọ̀ fún olódodo náà pé kó má ṣe dẹ́ṣẹ̀, tí kò sì dẹ́ṣẹ̀, ó dájú pé ó máa wà láàyè torí o ti kìlọ̀ fún un, ìwọ náà yóò sì gba ẹ̀mí rẹ là.”
22 Ọwọ́ Jèhófà wá sára mi níbẹ̀, ó sì sọ fún mi pé: “Dìde, lọ sí pẹ̀tẹ́lẹ̀, èmi yóò bá ọ sọ̀rọ̀ níbẹ̀.”
23 Torí náà mo dìde, mo sì lọ sí pẹ̀tẹ́lẹ̀ náà. Wò ó! ògo Jèhófà wà níbẹ̀, bí ògo tí mo rí lẹ́bàá odò Kébárì, mo sì dojú bolẹ̀.
24 Ẹ̀mí wá wọ inú mi, ó sì mú mi dìde dúró, ó bá mi sọ̀rọ̀, ó sì sọ fún mi pé: “Lọ ti ara rẹ mọ́ inú ilé rẹ.
25 Ní ti ìwọ, ọmọ èèyàn, wọn yóò fi okùn dè ọ́, kí o má bàa kúrò láàárín wọn.
26 Màá sì mú kí ahọ́n rẹ lẹ̀ mọ́ òkè ẹnu rẹ, o ò ní lè sọ̀rọ̀, o ò sì ní lè bá wọn wí, torí ọlọ̀tẹ̀ ilé ni wọ́n.
27 Àmọ́ tí mo bá ń bá ọ sọ̀rọ̀, màá mú kí o sọ̀rọ̀, o sì gbọ́dọ̀ sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí.’ Kí ẹni tó ń gbọ́ máa gbọ́, kí ẹni tí kò bá fẹ́ gbọ́ má sì gbọ́, nítorí ọlọ̀tẹ̀ ilé ni wọ́n.
5 “Ní tìrẹ, ọmọ èèyàn, mú idà kan tó mú kí o lè lò ó bí abẹ ìfárí. Fá orí rẹ àti irùngbọ̀n rẹ, kí o sì mú òṣùwọ̀n kí o lè wọn irun náà, kí o sì pín in.
2 O máa fi iná sun ìdá mẹ́ta irun náà nínú ìlú náà nígbà tí ọjọ́ tí wọ́n dó tì í bá pé. O máa kó ìdá mẹ́ta míì, o sì máa fi idà gé e káàkiri ìlú náà, kí o wá fọ́n ìdá mẹ́ta yòókù sínú afẹ́fẹ́, èmi yóò sì mú idà kí n lè lé wọn bá.
3 “Kí o tún mú fọ́nrán díẹ̀ nínú irun náà, kí o sì wé e mọ́ aṣọ rẹ.
4 Kí o mú díẹ̀ sí i lára rẹ̀, kí o jù ú sínú iná, kí o sì sun ún di eérú. Láti ibẹ̀ ni iná yóò ti ran gbogbo ilé Ísírẹ́lì.
5 “Ohun tí Jèhófà Olúwa Ọba Aláṣẹ sọ nìyí: ‘Èyí ni Jerúsálẹ́mù. Mo ti fi í sí àárín àwọn orílẹ̀-èdè, àwọn ìlú sì yí i ká.
6 Àmọ́, ó ti kọ àwọn ìdájọ́ àti àṣẹ mi, ìwà rẹ̀ sì burú ju ti àwọn orílẹ̀-èdè àti àwọn ìlú tó yí i ká lọ. Torí wọ́n ti kọ àwọn ìdájọ́ mi, wọn ò sì tẹ̀ lé àwọn àṣẹ mi.’
7 “Torí náà, ohun tí Jèhófà Olúwa Ọba Aláṣẹ sọ nìyí: ‘Torí pé agídí yín pọ̀ ju ti àwọn orílẹ̀-èdè tó yí yín ká, tí ẹ kò tẹ̀ lé àwọn àṣẹ mi, tí ẹ sì kọ àwọn ìdájọ́ mi; àmọ́ ẹ tẹ̀ lé ìdájọ́ àwọn orílẹ̀-èdè tó yí yín ká,
8 ohun tí Jèhófà Olúwa Ọba Aláṣẹ sọ nìyí: “Èmi yóò kọjú ìjà sí ọ, ìwọ ìlú, èmi fúnra mi yóò sì ṣèdájọ́ ní àárín rẹ lójú àwọn orílẹ̀-èdè.
9 Ohun tí mi ò ṣe rí ni màá ṣe fún ọ, mi ò sì tún ní ṣe irú rẹ̀ mọ́, torí gbogbo ohun ìríra tí ò ń ṣe.
10 “‘“Ṣe ni àwọn bàbá tó wà ní àárín yín yóò jẹ àwọn ọmọ wọn, àwọn ọmọ yóò sì jẹ àwọn bàbá wọn, màá ṣe ìdájọ́ yín, màá sì fọ́n àwọn tó ṣẹ́ kù nínú yín káàkiri.”’
11 “‘Torí náà, bí mo ti wà láàyè,’ ni Jèhófà Olúwa Ọba Aláṣẹ wí, ‘torí pé ẹ fi àwọn òrìṣà ẹ̀gbin yín àti àwọn ohun ìríra tí ẹ̀ ń ṣe sọ ibi mímọ́ mi di aláìmọ́, èmi náà yóò kọ̀ yín; mi ò ní ṣàánú yín, mi ò sì ní yọ́nú sí yín.
12 Àjàkálẹ̀ àrùn tàbí ìyàn máa pa ìdá mẹ́ta lára yín. Wọ́n á sì fi idà pa ìdá mẹ́ta míì láyìíká yín. Màá fọ́n ìdá mẹ́ta yòókù káàkiri, màá sì fa idà yọ láti fi lé wọn.
13 Mi ò sì ní bínú mọ́, inú mi ò ní ru sí wọn mọ́, màá ti tẹ́ ara mi lọ́rùn. Nígbà tí mo bá ti bínú gidigidi sí wọn tán, wọ́n á mọ̀ pé èmi, Jèhófà, ti sọ pé èmi nìkan ni mo fẹ́ kí ẹ máa jọ́sìn.
14 “‘Èmi yóò sọ ọ́ di ahoro, màá sì mú kí àwọn orílẹ̀-èdè tó yí ọ ká àti àwọn tó ń kọjá lọ máa gàn ọ́.
15 Wọ́n á gàn ọ́, wọ́n á sì fi ọ́ ṣẹlẹ́yà. Wọ́n á kọ́gbọ́n lára rẹ, ẹ̀rù á sì ba àwọn orílẹ̀-èdè tó yí ọ ká, nígbà tí mo bá fi ìbínú àti ìrunú dá ọ lẹ́jọ́ tí mo sì fìyà jẹ ọ́ gidigidi. Èmi, Jèhófà, ti sọ ọ́.
16 “‘Màá fi ìyàn kọ lù wọ́n, ó máa pa wọ́n run bí ìgbà tí mo bá ta wọ́n ní ọfà olóró. Ọfà tí mo bá ta yóò run yín. Màá mú kí ìyàn náà le sí i torí pé màá dáwọ́ oúnjẹ yín dúró.
17 Màá fi ìyàn kọ lù yín, màá rán àwọn ẹranko burúkú sí yín, wọ́n á sì pa yín lọ́mọ jẹ. Àjàkálẹ̀ àrùn máa bò yín, ìtàjẹ̀sílẹ̀ á kún ilẹ̀ yín, màá sì fi idà kọ lù yín. Èmi, Jèhófà, ti sọ ọ́.’”
6 Jèhófà tún sọ fún mi pé:
2 “Ọmọ èèyàn, yíjú sí àwọn òkè Ísírẹ́lì, kí o sì sọ àsọtẹ́lẹ̀ sórí wọn.
3 Kí o sọ pé, ‘Ẹ̀yin òkè Ísírẹ́lì, ẹ gbọ́ ọ̀rọ̀ Jèhófà Olúwa Ọba Aláṣẹ: Ohun tí Jèhófà Olúwa Ọba Aláṣẹ sọ fún àwọn òkè ńlá àti àwọn òkè kéékèèké, fún àwọn odò àti àwọn àfonífojì nìyí: “Wò ó! Èmi yóò fi idà bá yín jà, èmi yóò sì run àwọn ibi gíga yín.
4 Màá wó àwọn pẹpẹ yín, màá fọ́ àwọn ohun tí ẹ fi ń sun tùràrí, màá sì ju òkú àwọn èèyàn yín síwájú àwọn òrìṣà ẹ̀gbin yín.
5 Èmi yóò ju òkú àwọn èèyàn Ísírẹ́lì síwájú àwọn òrìṣà ẹ̀gbin wọn, èmi yóò sì fọ́n egungun yín ká sí àyíká àwọn pẹpẹ yín.
6 Ní gbogbo ibi tí ẹ̀ ń gbé, àwọn ìlú yóò di ahoro, wọ́n á wó àwọn ibi gíga, yóò sì di ahoro. Wọ́n á wó àwọn pẹpẹ yín, wọ́n á sì tú u ká, àwọn òrìṣà ẹ̀gbin yín máa pa run, wọ́n á wó àwọn ohun tí ẹ fi ń sun tùràrí, iṣẹ́ yín á sì pa rẹ́.
7 Òkú á sùn lọ bẹẹrẹbẹ láàárín yín, ẹ ó sì wá mọ̀ pé èmi ni Jèhófà.
8 “‘“Àmọ́ màá mú kí àwọn kan ṣẹ́ kù, torí àwọn kan lára yín á bọ́ lọ́wọ́ idà àwọn orílẹ̀-èdè nígbà tí ẹ bá fọ́n ká sí àwọn ilẹ̀.
9 Àwọn tó bá yè bọ́ yóò rántí mi láàárín àwọn orílẹ̀-èdè tó kó wọn lẹ́rú. Wọ́n á rí i pé ó dùn mí gan-an bí ọkàn àìṣòótọ́ wọn ṣe mú kí wọ́n kẹ̀yìn sí mi àti bí ojú wọn ṣe mú kí ọkàn wọn fà sí àwọn òrìṣà ẹ̀gbin wọn. Gbogbo iṣẹ́ ibi àtàwọn ohun ìríra tí wọ́n ti ṣe yóò kó ìtìjú bá wọn, wọ́n á sì kórìíra rẹ̀ gidigidi.
10 Wọ́n á sì mọ̀ pé èmi ni Jèhófà àti pé àjálù yìí tí mo sọ pé màá mú bá wọn kì í ṣe ọ̀rọ̀ ẹnu lásán.”’
11 “Ohun tí Jèhófà Olúwa Ọba Aláṣẹ sọ nìyí: ‘Pàtẹ́wọ́, kí o fẹsẹ̀ kilẹ̀, kí o sì kẹ́dùn torí gbogbo ìwà ibi àti ohun tó ń ríni lára tí ilé Ísírẹ́lì ṣe, torí idà, ìyàn àti àjàkálẹ̀ àrùn ni yóò pa wọ́n.
12 Àjàkálẹ̀ àrùn yóò pa ẹni tó wà lọ́nà jíjìn, idà yóò pa ẹni tó wà nítòsí, ẹnikẹ́ni tó bá ṣẹ́ kù, tó sì bọ́ lọ́wọ́ ìwọ̀nyí ni ìyàn yóò pa; bí mo ṣe máa bínú sí wọn gidigidi nìyẹn.
13 Ẹ ó sì wá mọ̀ pé èmi ni Jèhófà, nígbà tí òkú wọn bá sùn lọ bẹẹrẹbẹ níbi àwọn òrìṣà ẹ̀gbin wọn, tí àwọn òkú náà yí àwọn pẹpẹ wọn ká, lórí gbogbo òkè kékeré àti òkè gíga, lábẹ́ gbogbo igi tó gbẹ̀rẹ̀gẹ̀jigẹ̀ àti lábẹ́ àwọn ẹ̀ka igi ńláńlá tí wọ́n ti rú àwọn ẹbọ olóòórùn dídùn láti fi wá ojúure gbogbo òrìṣà ẹ̀gbin wọn.
14 Èmi yóò na ọwọ́ mi kí n lè fìyà jẹ wọ́n, màá sì sọ ilẹ̀ náà di ahoro, ibi tí wọ́n ń gbé máa di ahoro ju aginjù tó wà nítòsí Díbílà lọ. Wọ́n á sì wá mọ̀ pé èmi ni Jèhófà.’”
7 Jèhófà tún bá mi sọ̀rọ̀, ó ní:
2 “Ní tìrẹ, ọmọ èèyàn, ohun tí Jèhófà Olúwa Ọba Aláṣẹ sọ fún ilẹ̀ Ísírẹ́lì nìyí: ‘Òpin! Òpin ti dé bá igun mẹ́rẹ̀ẹ̀rin ilẹ̀ náà.
3 Òpin ti dé bá yín báyìí, màá bínú sí yín. Màá fi iṣẹ́ ọwọ́ yín dá yín lẹ́jọ́, màá sì pè yín wá jíhìn torí gbogbo ohun ìríra tí ẹ ṣe.
4 Mi ò ní ṣàánú yín, mi ò sì ní yọ́nú sí yín, torí màá fi ìwà yín san yín lẹ́san. Ẹ ó jìyà gbogbo ohun ìríra tí ẹ ṣe. Ẹ ó sì wá mọ̀ pé èmi ni Jèhófà.’
5 “Ohun tí Jèhófà Olúwa Ọba Aláṣẹ sọ nìyí: ‘Wò ó! Àjálù, àjálù kan tó ṣàrà ọ̀tọ̀ ń bọ̀.
6 Òpin ń bọ̀; òpin yóò dé; yóò dé bá yín lójijì. Wò ó! Ó ń bọ̀.
7 Ó ti dé bá yín, ẹ̀yin tí ẹ̀ ń gbé ilẹ̀ náà. Àkókò ń bọ̀, ọjọ́ náà sún mọ́lé. Gbogbo nǹkan dà rú, ariwo ayọ̀ kò sì dún lórí àwọn òkè.
8 “‘Láìpẹ́, inú mi á ru sí yín, màá bínú sí yín gidigidi. Màá fi iṣẹ́ ọwọ́ yín dá yín lẹ́jọ́, màá sì pè yín wá jíhìn torí gbogbo ohun ìríra tí ẹ ṣe.
9 Mi ò ní ṣàánú yín; mi ò sì ní yọ́nú sí yín. Màá fi ìwà yín san yín lẹ́san, ẹ ó sì jìyà gbogbo ohun ìríra tí ẹ ṣe. Ẹ ó sì wá mọ̀ pé èmi Jèhófà ló ń fìyà jẹ yín.
10 “‘Wò ó, ọjọ́ náà! Wò ó, ó ń bọ̀! Ó ti dé bá yín; ọ̀pá ti yọ ìtànná, ìgbéraga sì ti rúwé.
11 Ìwà ipá ti hù, ó sì ti di ọ̀pá ìwà burúkú. Wọn ò ní yè bọ́, bẹ́ẹ̀ sì ni ọrọ̀ wọn, àwọn èèyàn àti òkìkí wọn kò sì ní yè bọ́.
12 Àkókò á tó, ọjọ́ náà á dé. Kí ẹni tó ń ra nǹkan má ṣe yọ̀, kí ẹni tó sì ń ta nǹkan má ṣe ṣọ̀fọ̀, torí pé mo bínú sí gbogbo wọn.
13 Tí ẹni tó ta nǹkan bá tiẹ̀ yè é, kò ní pa dà sí ìdí ohun tó tà, torí ìran náà kan gbogbo wọn. Kò sẹ́ni tó máa pa dà, kò sì sẹ́ni tó máa gba ara rẹ̀ là torí àṣìṣe òun fúnra rẹ̀.
14 “‘Wọ́n ti fun kàkàkí, gbogbo èèyàn sì ti gbára dì, àmọ́ kò sẹ́ni tó ń lọ sí ojú ogun, torí pé mo bínú sí gbogbo wọn.
15 Idà wà níta, àjàkálẹ̀ àrùn àti ìyàn sì wà nínú. Idà ni yóò pa ẹnikẹ́ni tó bá wà ní pápá, ìyàn àti àjàkálẹ̀ àrùn sì máa run àwọn tó bá wà nínú ìlú.
16 Àwọn tó bá jàjà bọ́ yóò sá lọ sórí àwọn òkè, kálukú wọn á sì ké tẹ̀dùntẹ̀dùn torí àṣìṣe rẹ̀ bí àwọn àdàbà inú àfonífojì.
17 Gbogbo ọwọ́ wọn á rọ jọwọrọ, omi á sì máa ro tótó ní orúnkún wọn.
18 Wọ́n ti wọ aṣọ ọ̀fọ̀, jìnnìjìnnì sì bá wọn. Ojú á ti gbogbo wọn, orí gbogbo wọn á sì pá.
19 “‘Wọ́n á ju fàdákà wọn sí ojú ọ̀nà, wúrà wọn á sì di ohun ìríra lójú wọn. Fàdákà wọn tàbí wúrà wọn kò ní lè gbà wọ́n là ní ọjọ́ ìbínú Jèhófà. Kò ní tẹ́ wọn lọ́rùn, wọn ò sì ní yó, torí ó ti di ohun ìkọ̀sẹ̀ tó ń mú kí wọ́n ṣe àṣìṣe.
20 Wọ́n ń fi ẹwà àwọn ohun ọ̀ṣọ́ wọn yangàn, wọ́n sì fi wọ́n ṣe àwọn ère wọn tó ń ríni lára, àwọn òrìṣà ẹ̀gbin wọn. Ìdí nìyẹn tí màá fi mú kó di ohun ìríra lójú wọn.
21 Màá mú kí àwọn àjèjì kó wọn, màá sì mú kí àwọn ẹni burúkú inú ayé kó wọn bí ẹrù ogun, wọ́n á sì sọ ọ́ di aláìmọ́.
22 “‘Èmi yóò yí ojú mi kúrò lọ́dọ̀ wọn, wọ́n á sì sọ ibi ìṣúra mi di aláìmọ́, àwọn olè á wọ ibẹ̀, wọ́n á sì sọ ọ́ di aláìmọ́.
23 “‘Ṣe ẹ̀wọ̀n, torí wọ́n ń fi ìdájọ́ ta ẹ̀jẹ̀ sílẹ̀ ní ilẹ̀ náà, ìwà ipá sì kún ìlú náà.
24 Màá mú orílẹ̀-èdè tó burú jù wá, wọ́n á sì gba àwọn ilé wọn, màá fòpin sí ìgbéraga àwọn alágbára, àwọn ibi mímọ́ wọn á sì di aláìmọ́.
25 Nígbà tí wọ́n bá ń jẹ̀rora, wọ́n á wá àlàáfíà àmọ́ wọn kò ní rí i.
26 Àjálù á ré lu àjálù, wọ́n á gbọ́ ìròyìn kan tẹ̀ lé òmíràn, àwọn èèyàn á wá ìran lọ sọ́dọ̀ wòlíì, àmọ́ òfin yóò ṣègbé lọ́dọ̀ àlùfáà, ìmọ̀ràn ò sì ní sí lẹ́nu àwọn àgbààgbà.
27 Ọba yóò ṣọ̀fọ̀, ìbànújẹ́ máa bá àwọn ìjòyè, ìbẹ̀rù yóò sì mú kí ọwọ́ àwọn èèyàn ilẹ̀ náà máa gbọ̀n. Ìwà wọn ni màá fi san wọ́n lẹ́san, èmi yóò sì dá wọn lẹ́jọ́ bí wọ́n ṣe dá àwọn míì lẹ́jọ́. Wọ́n á sì mọ̀ pé èmi ni Jèhófà.’”
9 Lẹ́yìn náà, ó fi ohùn rara bá mi sọ̀rọ̀, ó ní: “Pe àwọn tí yóò fìyà jẹ ìlú náà wá, kí kálukú wọn mú ohun ìjà tó máa fi pa á run dání!”
2 Mo rí ọkùnrin mẹ́fà tí wọ́n ń bọ̀ láti ẹnubodè apá òkè, tó dojú kọ àríwá, kálukú mú ohun ìjà tí wọ́n fi ń fọ́ nǹkan dání; ọkùnrin kan wà lára wọn tó wọ aṣọ ọ̀gbọ̀, ìwo yíǹkì akọ̀wé sì wà ní ìbàdí rẹ̀. Wọ́n wọlé, wọ́n sì dúró lẹ́gbẹ̀ẹ́ pẹpẹ bàbà.
3 Ògo Ọlọ́run Ísírẹ́lì wá gbéra lórí àwọn kérúbù níbi tó wà tẹ́lẹ̀, lọ sí ẹnu ọ̀nà ilé náà, ó sì bẹ̀rẹ̀ sí í pe ọkùnrin tó wọ aṣọ ọ̀gbọ̀ náà, tí ìwo yíǹkì akọ̀wé wà ní ìbàdí rẹ̀.
4 Jèhófà sọ fún un pé: “Lọ káàkiri ìlú náà, káàkiri Jerúsálẹ́mù, kí o sì sàmì sí iwájú orí àwọn èèyàn tó ń kẹ́dùn, tí wọ́n sì ń kérora torí gbogbo ohun ìríra tí wọ́n ń ṣe ní ìlú náà.”
5 Mo sì gbọ́ tó sọ fún àwọn yòókù pé: “Ẹ tẹ̀ lé e káàkiri ìlú náà, kí ẹ sì pa wọ́n. Ẹ má ṣàánú wọn, ẹ má sì yọ́nú sí wọn rárá.
6 Ẹ pa àwọn àgbàlagbà ọkùnrin pátápátá àti àwọn géńdé ọkùnrin, wúńdíá, ọmọdé àti àwọn obìnrin. Àmọ́ ẹ má ṣe sún mọ́ ẹnikẹ́ni tí àmì náà wà lórí rẹ̀. Ibi mímọ́ mi ni kí ẹ ti bẹ̀rẹ̀.” Torí náà, wọ́n bẹ̀rẹ̀ látorí àwọn àgbààgbà tí wọ́n wà níwájú ilé náà.
7 Lẹ́yìn náà, ó sọ fún wọn pé: “Ẹ sọ ilé náà di ẹlẹ́gbin, kí ẹ sì fi òkú èèyàn kún inú àwọn àgbàlá. Ẹ lọ!” Ni wọ́n bá lọ, wọ́n sì pa àwọn èèyàn ní ìlú náà.
8 Bí wọ́n ṣe ń pa wọ́n, ó wá ku èmi nìkan, mo bá dojú bolẹ̀, mo sì ké jáde pé: “Áà, Jèhófà Olúwa Ọba Aláṣẹ! Ṣé inú tó ń bí ọ sí Jerúsálẹ́mù máa mú kí o pa gbogbo àwọn tó ṣẹ́ kù ní Ísírẹ́lì run ni?”
9 Torí náà, ó sọ fún mi pé: “Ẹ̀ṣẹ̀ ilé Ísírẹ́lì àti Júdà pọ̀ gidigidi. Ìtàjẹ̀sílẹ̀ kún ilẹ̀ náà, ìwà ìbàjẹ́ sì kún ìlú náà. Wọ́n ń sọ pé, ‘Jèhófà ti fi ilẹ̀ wa sílẹ̀, Jèhófà ò sì rí wa.’
10 Àmọ́ ní tèmi, mi ò ní ṣàánú wọn, mi ò sì ní yọ́nú sí wọn. Màá fi ìwà wọn san wọ́n lẹ́san.”
11 Mo wá rí ọkùnrin tó wọ aṣọ ọ̀gbọ̀, tí ìwo yíǹkì wà ní ìbàdí rẹ̀, ó pa dà wá jíṣẹ́ pé: “Mo ti ṣe ohun tí o pa láṣẹ fún mi.”
10 Bí mo ṣe ń wò, mo rí ohun tó rí bí òkúta sàfáyà lókè ohun tó tẹ́ pẹrẹsẹ lórí àwọn kérúbù náà, ó sì dà bí ìtẹ́.
2 Ó wá sọ fún ọkùnrin tó wọ aṣọ ọ̀gbọ̀ náà pé: “Wọ àárín àwọn àgbá kẹ̀kẹ́ náà, lábẹ́ àwọn kérúbù, kó ẹyin iná tó ń jó  láàárín àwọn kérúbù náà sí ọwọ́ rẹ méjèèjì, kí o sì fọ́n ọn ká sórí ìlú náà.” Mo wá rí i tó wọlé.
3 Àwọn kérúbù náà dúró ní apá ọ̀tún ilé náà nígbà tí ọkùnrin náà wọlé, ìkùukùu sì kún àgbàlá inú.
4 Ògo Jèhófà gbéra láti orí àwọn kérúbù wá sí ẹnu ọ̀nà ilé náà, ìkùukùu sì bẹ̀rẹ̀ sí í kún inú ilé náà díẹ̀díẹ̀, ògo Jèhófà sì mọ́lẹ̀ yòò ní gbogbo àgbàlá náà.
5 Ìró ìyẹ́ apá àwọn kérúbù náà sì dé àgbàlá ìta, ó dún bí ìgbà tí Ọlọ́run Olódùmarè bá ń sọ̀rọ̀.
6 Lẹ́yìn náà, ó pàṣẹ fún ọkùnrin tó wọ aṣọ ọ̀gbọ̀ pé: “Mú iná láàárín àwọn àgbá kẹ̀kẹ́ náà, láàárín àwọn kérúbù,” ó sì wọlé, ó dúró lẹ́gbẹ̀ẹ́ àgbá kẹ̀kẹ́ náà.
7 Ọ̀kan lára àwọn kérúbù náà wá na ọwọ́ rẹ̀ jáde síbi iná tó wà láàárín wọn. Ó mú díẹ̀ lára rẹ̀, ó sì kó o sí ọwọ́ méjèèjì ọkùnrin tó wọ aṣọ ọ̀gbọ̀. Ọkùnrin náà gbà á, ó sì jáde lọ.
8 Àwọn kérúbù náà ní ohun tó dà bí ọwọ́ èèyàn lábẹ́ ìyẹ́ wọn.
9 Bí mo ṣe ń wò, mo rí àgbá kẹ̀kẹ́ mẹ́rin lẹ́gbẹ̀ẹ́ àwọn kérúbù náà, àgbá kẹ̀kẹ́ kan lẹ́gbẹ̀ẹ́ kérúbù kọ̀ọ̀kan, àwọn àgbá náà ń dán bí òkúta kírísóláítì.
10 Àwọn mẹ́rẹ̀ẹ̀rin jọra, wọ́n rí bí ìgbà tí àgbá kẹ̀kẹ́ kan wà nínú àgbá kẹ̀kẹ́ míì.
11 Tí wọ́n bá ń lọ, wọ́n lè lọ sí ibikíbi ní ọ̀nà mẹ́rẹ̀ẹ̀rin láìṣẹ́rí pa dà, torí ibi tí orí bá kọjú sí ni wọ́n máa ń lọ láìṣẹ́rí pa dà.
12 Gbogbo ara wọn, ẹ̀yìn wọn, ọwọ́ wọn, ìyẹ́ apá wọn àti àwọn àgbá kẹ̀kẹ́ náà, àgbá kẹ̀kẹ́ àwọn mẹ́rẹ̀ẹ̀rin, ní ojú káàkiri ara wọn.
13 Ní ti àwọn àgbá kẹ̀kẹ́ náà, mo gbọ́ ohùn kan tó sọ fún wọn pé, “Ẹ gbéra, ẹ̀yin àgbá kẹ̀kẹ́!”
14 Ọ̀kọ̀ọ̀kan wọn ní ojú mẹ́rin. Ojú àkọ́kọ́ jẹ́ ojú kérúbù, ojú kejì jẹ́ ojú èèyàn, ojú kẹta jẹ́ ojú kìnnìún, ojú kẹrin sì jẹ́ ojú idì.
15 Àwọn kérúbù náà á sì dìde, àwọn ni ẹ̀dá alààyè tí mo rí ní odò Kébárì,
16 tí àwọn kérúbù náà bá sì gbéra, àwọn àgbá kẹ̀kẹ́ náà á gbéra pẹ̀lú wọn; tí wọ́n bá sì na ìyẹ́ apá wọn kí wọ́n lè lọ sókè, àwọn àgbá kẹ̀kẹ́ náà kì í yí tàbí kí wọ́n kúrò lẹ́gbẹ̀ẹ́ wọn.
17 Tí wọ́n bá dúró, àwọn àgbá náà á dúró; tí wọ́n bá sì gbéra, àwọn àgbá náà á gbéra pẹ̀lú wọn, torí ẹ̀mí tó ń darí àwọn ẹ̀dá alààyè náà wà nínú àwọn àgbá náà.
18 Ògo Jèhófà wá kúrò ní ẹnu ọ̀nà ilé náà, ó sì dúró lórí àwọn kérúbù náà.
19 Bí mo ṣe ń wò, àwọn kérúbù náà wá na ìyẹ́ apá wọn, wọ́n sì gbéra nílẹ̀. Àwọn àgbá kẹ̀kẹ́ náà wà lẹ́gbẹ̀ẹ́ wọn nígbà tí wọ́n gbéra. Wọ́n dúró ní ẹnubodè ìlà oòrùn ní ilé Jèhófà, ògo Ọlọ́run Ísírẹ́lì sì wà lórí wọn.
20 Àwọn ni ẹ̀dá alààyè tí mo rí lábẹ́ ìtẹ́ Ọlọ́run Ísírẹ́lì ní odò Kébárì, mo wá mọ̀ pé kérúbù ni wọ́n.
21 Àwọn mẹ́rẹ̀ẹ̀rin ní ojú mẹ́rin, ìyẹ́ apá mẹ́rin, ohun tó sì dà bí ọwọ́ èèyàn wà lábẹ́ ìyẹ́ apá wọn.
22 Ojú wọn sì dà bí àwọn ojú tí mo rí lẹ́bàá odò Kébárì. Iwájú tààrà ni kálukú wọn ń lọ.
12 Jèhófà tún bá mi sọ̀rọ̀, ó ní:
2 “Ọmọ èèyàn, àárín ọlọ̀tẹ̀ ilé lò ń gbé. Wọ́n ní ojú láti rí, àmọ́ wọn ò ríran, wọ́n ní etí láti gbọ́, àmọ́ wọn ò gbọ́ràn, torí ọlọ̀tẹ̀ ilé ni wọ́n.
3 Ní tìrẹ, ọmọ èèyàn, di ẹrù tí wàá gbé lọ sí ìgbèkùn. Kí o wá lọ sí ìgbèkùn ní ojúmọmọ níṣojú wọn. Lọ sí ìgbèkùn láti ilé rẹ sí ibòmíì níṣojú wọn. Bóyá wọ́n á kíyè sí i, bó tilẹ̀ jẹ́ pé ọlọ̀tẹ̀ ilé ni wọ́n.
4 Gbé ẹrù tí o fẹ́ kó lọ sí ìgbèkùn jáde ní ojúmọmọ níṣojú wọn, tó bá sì di ìrọ̀lẹ́, kí o kúrò nílé níṣojú wọn bí ẹni tí wọ́n ń mú lọ sí ìgbèkùn.
5 “Dá ògiri lu níṣojú wọn, kí o sì gbé ẹrù rẹ gba inú ihò náà.
6 Gbé ẹrù rẹ lé èjìká níṣojú wọn, kí o sì gbé e jáde nínú òkùnkùn. Bo ojú rẹ kí o má bàa rí ilẹ̀, torí èmi yóò fi ọ́ ṣe àmì fún ilé Ísírẹ́lì.”
7 Mo ṣe ohun tó pa láṣẹ fún mi. Ní ojúmọmọ, mo gbé ẹrù mi jáde bí ẹrù ẹni tó ń lọ sí ìgbèkùn, mo sì fi ọwọ́ dá ògiri náà lu ní ìrọ̀lẹ́. Nígbà tí ilẹ̀ sì ṣú, ìṣojú wọn gan-an ni mo ṣe gbé ẹrù mi jáde lórí èjìká mi.
8 Nígbà tí ilẹ̀ mọ́, Jèhófà tún bá mi sọ̀rọ̀, ó ní:
9 “Ọmọ èèyàn, ṣebí ilé Ísírẹ́lì tí wọ́n jẹ́ ọlọ̀tẹ̀ ilé bi ọ́ pé, ‘Kí lò ń ṣe?’
10 Sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Ọ̀rọ̀ yìí kan ìjòyè Jerúsálẹ́mù àti gbogbo ilé Ísírẹ́lì tó wà nínú ìlú náà.”’
11 “Sọ pé, ‘Àmì ni mo jẹ́ fún yín. Ohun tí mo ṣe ni wọ́n á ṣe sí wọn. Wọn yóò lọ sí ìgbèkùn, wọ́n á kó wọn lẹ́rú.
12 Ìjòyè àárín wọn yóò gbé ẹrù rẹ̀ lé èjìká, yóò sì lọ nínú òkùnkùn. Ó máa dá ògiri lu, yóò sì gbé ẹrù rẹ̀ gba inú ihò náà. Ó máa bo ojú rẹ̀ kó má bàa rí ilẹ̀.’
13 Èmi yóò ju àwọ̀n mi sí i láti fi mú un. Màá wá mú un lọ sí Bábílónì, sí ilẹ̀ àwọn ará Kálídíà, àmọ́ kò ní rí i; ibẹ̀ ló sì máa kú sí.
14 Gbogbo àwọn tó yí i ká, àwọn olùrànlọ́wọ́ rẹ̀ àti àwọn ọmọ ogun rẹ̀ ni màá fọ́n káàkiri; èmi yóò sì fa idà yọ kí n lè lé wọn bá.
15 Wọ́n á sì wá mọ̀ pé èmi ni Jèhófà nígbà tí mo bá fọ́n wọn káàkiri àwọn orílẹ̀-èdè, tí mo sì tú wọn ká sí àwọn ilẹ̀ náà.
16 Àmọ́ màá gba díẹ̀ lára wọn lọ́wọ́ idà, ìyàn àti àjàkálẹ̀ àrùn, kí wọ́n lè ròyìn gbogbo ohun tó ń ríni lára tí wọ́n ṣe láàárín àwọn orílẹ̀-èdè tí wọn yóò lọ; wọ́n á sì wá mọ̀ pé èmi ni Jèhófà.”
17 Jèhófà tún bá mi sọ̀rọ̀, ó ní:
18 “Ọmọ èèyàn, máa gbọ̀n rìrì bí o ṣe ń jẹ oúnjẹ rẹ, kí ẹ̀rù máa bà ọ́, kí ọkàn rẹ má sì balẹ̀ bí o ṣe ń mu omi rẹ.
19 Sọ fún àwọn èèyàn ilẹ̀ náà pé, ‘Ohun tí Jèhófà Olúwa Ọba Aláṣẹ sọ fún àwọn tó ń gbé Jerúsálẹ́mù ní ilẹ̀ Ísírẹ́lì nìyí: “Ọkàn wọn ò ní balẹ̀ bí wọ́n ṣe ń jẹ oúnjẹ wọn, ẹ̀rù á sì máa bà wọ́n bí wọ́n ṣe ń mu omi wọn, torí ilẹ̀ wọn á di ahoro pátápátá torí ìwà ipá gbogbo àwọn tó ń gbé ibẹ̀.
20 Àwọn ìlú tí wọ́n ń gbé yóò di ahoro, ilẹ̀ náà yóò sì ṣófo; ẹ ó sì wá mọ̀ pé èmi ni Jèhófà.”’”
21 Jèhófà tún sọ fún mi pé:
22 “Ọmọ èèyàn, òwe wo ni wọ́n ń pa ní Ísírẹ́lì yìí, pé, ‘Ọjọ́ ń lọ, gbogbo ìran ò ṣẹ’?
23 Torí náà, sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Mi ò ní jẹ́ kí wọ́n sọ ọ̀rọ̀ yìí mọ́ ní Ísírẹ́lì, wọn ò sì ní pa á lówe mọ́.”’ Àmọ́ sọ fún wọn pé, ‘Ọjọ́ ń sún mọ́lé, gbogbo ìran yóò sì ṣẹ.’
24 Torí kò ní sí ìran èké tàbí ìwoṣẹ́ ẹ̀tàn mọ́ nínú ilé Ísírẹ́lì.
25 ‘“Torí èmi Jèhófà, yóò sọ̀rọ̀. Ohun tí mo bá sọ sì máa ṣẹ láìjáfara. Ìwọ ọlọ̀tẹ̀ ilé, ní àwọn ọjọ́ rẹ, ni èmi yóò sọ ọ̀rọ̀ náà, màá sì mú un ṣẹ,” ni Jèhófà Olúwa Ọba Aláṣẹ wí.’”
26 Jèhófà tún bá mi sọ̀rọ̀, ó ní:
27 “Ọmọ èèyàn, ohun tí àwọn èèyàn Ísírẹ́lì ń sọ nìyí, ‘Ìran tó ń rí ṣì máa pẹ́ kó tó ṣẹ, ó sì ń sọ tẹ́lẹ̀ nípa ọjọ́ iwájú tó ṣì jìnnà gan-an.’
28 Torí náà, sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “‘Kò sí èyí tó máa falẹ̀ nínú gbogbo ọ̀rọ̀ mi; gbogbo ohun tí mo bá sọ ló máa ṣẹ,’ ni Jèhófà Olúwa Ọba Aláṣẹ wí.”’”
13 Jèhófà tún bá mi sọ̀rọ̀, ó ní:
2 “Ọmọ èèyàn, sọ àsọtẹ́lẹ̀ sórí àwọn wòlíì Ísírẹ́lì, kí o sì sọ fún àwọn tó ń hùmọ̀ àsọtẹ́lẹ̀ tiwọn pé, ‘Ẹ gbọ́ ọ̀rọ̀ Jèhófà.
3 Ohun tí Jèhófà Olúwa Ọba Aláṣẹ sọ nìyí: “Ẹ gbé, ẹ̀yin òmùgọ̀ wòlíì, tí ẹ̀ ń sọ èrò ọkàn yín, láìrí nǹkan kan!
4 Ìwọ Ísírẹ́lì, àwọn wòlíì rẹ dà bíi kọ̀lọ̀kọ̀lọ̀ láàárín àwọn àwókù ilé.
5 Ẹ ò ní lọ sí àwọn ibi tó ti fọ́ lára àwọn ògiri olókùúta láti tún un kọ́ fún ilé Ísírẹ́lì, kí Ísírẹ́lì má bàa ṣubú lójú ogun ní ọjọ́ Jèhófà.”
6 “Ìran èké ni wọ́n rí, àsọtẹ́lẹ̀ irọ́ ni wọ́n sì sọ, àwọn tó ń sọ pé, ‘Ọ̀rọ̀ Jèhófà ni pé,’ tó sì jẹ́ pé Jèhófà ò rán wọn, wọ́n sì ti dúró kí ọ̀rọ̀ wọn lè ṣẹ.
7 Ṣebí ìran èké lẹ rí, àsọtẹ́lẹ̀ irọ́ lẹ sì sọ nígbà tí ẹ sọ pé, ‘Ọ̀rọ̀ Jèhófà ni pé,’ tó sì jẹ́ pé mi ò sọ nǹkan kan?”’
8 “‘Torí náà, ohun tí Jèhófà Olúwa Ọba Aláṣẹ sọ nìyí: “‘Torí ẹ ti parọ́ tí ẹ sì ń rí ìran èké, mo kẹ̀yìn sí yín,’ ni Jèhófà Olúwa Ọba Aláṣẹ wí.”
9 Àwọn wòlíì tó ń rí ìran èké àti àwọn tó ń sọ àsọtẹ́lẹ̀ irọ́ máa jìyà lọ́wọ́ mi. Wọn ò ní sí lára àwọn èèyàn tí mo fọkàn tán; orúkọ wọn ò ní sí nínú àkọsílẹ̀ orúkọ ilé Ísírẹ́lì; wọn ò ní pa dà sórí ilẹ̀ Ísírẹ́lì; ẹ ó sì wá mọ̀ pé èmi ni Jèhófà Olúwa Ọba Aláṣẹ.
10 Gbogbo èyí jẹ́ torí pé wọ́n ti ṣi àwọn èèyàn mi lọ́nà, bí wọ́n ṣe ń sọ pé, “Àlàáfíà wà!” nígbà tí kò sí àlàáfíà. Tí wọ́n bá mọ ògiri tí kò lágbára, wọ́n á kùn ún ní ẹfun.’
11 “Sọ fún àwọn tó ń kun ògiri ní ẹfun pé, ó máa wó. Àrọ̀ọ̀rọ̀dá òjò yóò rọ̀, yìnyín máa já bọ́, ìjì líle yóò sì wó o palẹ̀.
12 Tí ògiri náà bá sì wó, wọ́n á bi yín pé, ‘Ẹfun tí ẹ fi kùn ún dà?’
13 “Torí náà, ohun tí Jèhófà Olúwa Ọba Aláṣẹ sọ nìyí, ‘Màá fi ìbínú mú kí ìjì líle jà, màá fi ìrunú rọ àrọ̀ọ̀rọ̀dá òjò, ìbínú tó le ni màá sì fi rọ yìnyín láti pa á run.
14 Èmi yóò wó ògiri tí ẹ kùn ní ẹfun, màá ya á lulẹ̀, ìpìlẹ̀ rẹ̀ á sì hàn síta. Tí ìlú náà bá pa run, ẹ máa kú sínú rẹ̀; ẹ ó sì wá mọ̀ pé èmi ni Jèhófà.’
15 “‘Tí mo bá ti bínú tán sí ògiri náà àti àwọn tó kùn ún ní ẹfun, èmi yóò sọ fún yín pé: “Ògiri náà kò sí mọ́, àwọn tó sì ń kùn ún ní ẹfun kò sí mọ́.
16 Kò sí wòlíì mọ́ ní Ísírẹ́lì, àwọn tó ń sọ tẹ́lẹ̀ fún Jerúsálẹ́mù, tí wọ́n ń rí ìran àlàáfíà fún un, nígbà tí kò sí àlàáfíà,”’ ni Jèhófà Olúwa Ọba Aláṣẹ wí.
17 “Ní tìrẹ, ọmọ èèyàn, dojú kọ àwọn ọmọbìnrin àwọn èèyàn rẹ tí wọ́n ń hùmọ̀ àsọtẹ́lẹ̀ tiwọn, kí o sì sọ àsọtẹ́lẹ̀ sórí wọn.
18 Sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Ẹ gbé ẹ̀yin obìnrin tó ń rán ìfúnpá fún gbogbo ọwọ́, tí ẹ sì ń ṣe ìbòrí fún onírúurú orí kí ẹ lè dọdẹ ẹ̀mí àwọn èèyàn! Ṣé ẹ̀mí àwọn èèyàn mi ni ẹ̀ ń dọdẹ rẹ̀, tí ẹ wá ń dáàbò bo ẹ̀mí tiyín?
19 Ṣé ẹ máa sọ mí di aláìmọ́ láàárín àwọn èèyàn mi torí ẹ̀kúnwọ́ ọkà bálì àti èérún búrẹ́dì? Ẹ̀ ń pa àwọn tí kò yẹ kí ẹ pa, ẹ sì ń dá àwọn tí kò yẹ kí wọ́n wà láàyè sí nípa irọ́ tí ẹ̀ ń pa fún àwọn èèyàn mi, tí àwọn náà sì ń fetí sí i.”’
20 “Torí náà, ohun tí Jèhófà Olúwa Ọba Aláṣẹ sọ nìyí, ‘Ẹ̀yin obìnrin yìí, mo kórìíra àwọn ìfúnpá yín tí ẹ fi ń dọdẹ àwọn èèyàn bíi pé wọ́n jẹ́ ẹyẹ, èmi yóò já a kúrò ní ọwọ́ yín, èmi yóò sì tú àwọn tí ẹ̀ ń dọdẹ wọn bí ẹyẹ sílẹ̀.
21 Èmi yóò fa ìbòrí yín ya, màá sì gba àwọn èèyàn mi sílẹ̀ lọ́wọ́ yín, ẹ ò ní lè dọdẹ wọn mọ́; ẹ ó sì wá mọ̀ pé èmi ni Jèhófà.
22 Torí ẹ ti fi èké ba olódodo lọ́kàn jẹ́, nígbà tí èmi kò bà á nínú jẹ́, ẹ sì ti ki ẹni burúkú láyà, kó má bàa fi iṣẹ́ burúkú rẹ̀ sílẹ̀, kó lè wà láàyè.
23 Torí náà, ẹ̀yin obìnrin yìí ò ní rí ìran èké mọ́, ẹ ò sì ní woṣẹ́ mọ́; èmi yóò gba àwọn èèyàn mi lọ́wọ́ yín, ẹ ó sì wá mọ̀ pé èmi ni Jèhófà.’”
14 Àwọn kan lára àwọn àgbààgbà Ísírẹ́lì wá, wọ́n sì jókòó síwájú mi.
2 Lẹ́yìn náà, Jèhófà bá mi sọ̀rọ̀, ó ní:
3 “Ọmọ èèyàn, àwọn ọkùnrin yìí ti pinnu láti máa tẹ̀ lé àwọn òrìṣà ẹ̀gbin wọn, wọ́n sì ti ṣe ohun ìkọ̀sẹ̀ tó ń mú kí àwọn èèyàn dẹ́ṣẹ̀. Ṣé kí n jẹ́ kí wọ́n wádìí ọ̀rọ̀ lọ́wọ́ mi?
4 Bá wọn sọ̀rọ̀, kí o sì sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Tí ọmọ Ísírẹ́lì kan bá pinnu láti tẹ̀ lé àwọn òrìṣà ẹ̀gbin rẹ̀, tó ṣe ohun ìkọ̀sẹ̀ tó ń mú kí àwọn èèyàn dẹ́ṣẹ̀, tó sì wá wádìí ọ̀rọ̀ lọ́dọ̀ wòlíì, èmi Jèhófà yóò dá a lóhùn bó ṣe yẹ, bí òrìṣà ẹ̀gbin rẹ̀ bá ṣe pọ̀ tó.
5 Màá mú kí ẹ̀rù ba àwọn èèyàn ilé Ísírẹ́lì, torí gbogbo wọn ti kẹ̀yìn sí mi, wọ́n sì ti tẹ̀ lé àwọn òrìṣà ẹ̀gbin wọn.”’
6 “Torí náà, sọ fún ilé Ísírẹ́lì pé, ‘Ohun tí Jèhófà Olúwa Ọba Aláṣẹ sọ nìyí: “Ẹ pa dà wá, ẹ fi àwọn òrìṣà ẹ̀gbin yín sílẹ̀, kí ẹ sì yíjú kúrò nínú gbogbo ohun ìríra tí ẹ̀ ń ṣe.
7 Tí ọmọ Ísírẹ́lì kan tàbí àjèjì kan tó ń gbé ní Ísírẹ́lì bá kẹ̀yìn sí mi, tó sì pinnu láti tẹ̀ lé àwọn òrìṣà ẹ̀gbin rẹ̀, tó ṣe ohun ìkọ̀sẹ̀ tó ń mú kí àwọn èèyàn dẹ́ṣẹ̀, tó wá lọ wádìí ọ̀rọ̀ lọ́dọ̀ wòlíì mi, èmi Jèhófà yóò dá a lóhùn fúnra mi.
8 Màá gbéjà ko ọkùnrin náà, màá fi ṣe àmì àti ẹni àfipòwe, màá sì pa á run láàárín àwọn èèyàn mi; ẹ ó sì wá mọ̀ pé èmi ni Jèhófà.”’
9 “‘Àmọ́ tí a bá tan wòlíì náà, tó sì fún un lésì, èmi Jèhófà ló tàn án. Màá wá na ọwọ́ mi kí n lè fìyà jẹ ẹ́, màá sì pa á run kúrò láàárín àwọn èèyàn mi Ísírẹ́lì.
10 Wọ́n á ru ẹ̀bi wọn; ẹni tó lọ wádìí ọ̀rọ̀ àti wòlíì náà yóò jẹ̀bi ohun kan náà,
11 kí ilé Ísírẹ́lì má bàa kúrò lọ́dọ̀ mi mọ́, kí wọ́n má sì fi ẹ̀ṣẹ̀ sọ ara wọn di ẹlẹ́gbin mọ́. Wọ́n á di èèyàn mi, èmi yóò sì di Ọlọ́run wọn,’ ni Jèhófà Olúwa Ọba Aláṣẹ wí.”
12 Jèhófà tún bá mi sọ̀rọ̀, ó ní:
13 “Ọmọ èèyàn, tí ilẹ̀ kan bá hùwà àìṣòótọ́ tó sì wá ṣẹ̀ mí, màá na ọwọ́ mi kí n lè fìyà jẹ ẹ́, màá sì dáwọ́ oúnjẹ rẹ̀ dúró. Màá mú kí ìyàn mú níbẹ̀, màá sì pa èèyàn àti ẹranko inú rẹ̀ run.”
14 “‘Bí àwọn ọkùnrin mẹ́ta yìí bá tiẹ̀ wà níbẹ̀, Nóà, Dáníẹ́lì àti Jóòbù, ara wọn nìkan ni wọ́n á lè gbà là torí òdodo wọn,’ ni Jèhófà Olúwa Ọba Aláṣẹ wí.”
15 “‘Tàbí ká ní mo mú kí àwọn ẹranko burúkú wọ ilẹ̀ náà, tí wọ́n pa àwọn èèyàn ibẹ̀, tí wọ́n sì mú kí ilẹ̀ náà di ahoro, tí ẹnì kankan ò sì lè gba ibẹ̀ kọjá torí àwọn ẹranko tó wà níbẹ̀,
16 bí mo ti wà láàyè,’ ni Jèhófà Olúwa Ọba Aláṣẹ wí, tí àwọn ọkùnrin mẹ́ta yìí bá tiẹ̀ wà níbẹ̀, wọn ò ní lè gba àwọn ọmọ wọn ọkùnrin tàbí ọmọ wọn obìnrin là; ara wọn nìkan ni wọ́n á gbà là, ilẹ̀ náà yóò sì di ahoro.’”
17 “‘Tàbí ká ní mo fi idà bá ilẹ̀ náà jà, tí mo sì sọ pé: “Kí idà lọ káàkiri ilẹ̀ náà,” tí mo sì pa èèyàn àti ẹranko inú rẹ̀ run,
18 tí àwọn ọkùnrin mẹ́ta yìí bá tiẹ̀ wà níbẹ̀, bí mo ti wà láàyè,’ ni Jèhófà Olúwa Ọba Aláṣẹ wí, ‘wọn ò ní lè gba àwọn ọmọ wọn ọkùnrin tàbí ọmọ wọn obìnrin là; ara wọn nìkan ni wọ́n á gbà là.’”
19 “‘Tàbí ká ní mo fi àjàkálẹ̀ àrùn kọ lu ilẹ̀ náà, tí mo sì fi ìbínú ta ẹ̀jẹ̀ sílẹ̀ níbẹ̀, kí n lè run èèyàn àti ẹranko inú rẹ̀,
20 tí Nóà, Dáníẹ́lì àti Jóòbù bá tiẹ̀ wà níbẹ̀, bí mo ti wà láàyè,’ ni Jèhófà Olúwa Ọba Aláṣẹ wí, ‘wọn ò ní lè gba àwọn ọmọ wọn ọkùnrin tàbí ọmọ wọn obìnrin là; ara wọn nìkan ni wọ́n á gbà là torí òdodo wọn.’”
21 “Torí ohun tí Jèhófà Olúwa Ọba Aláṣẹ sọ nìyí: ‘Bó ṣe máa rí nìyẹn, nígbà tí mo bá fi oríṣi ìyà mẹ́rin jẹ Jerúsálẹ́mù, ìyẹn idà, ìyàn, àwọn ẹranko burúkú àti àjàkálẹ̀ àrùn, kí n lè pa èèyàn àti ẹranko inú rẹ̀ run.
22 Àmọ́ àwọn kan tó ṣẹ́ kù nínú rẹ̀ yóò yè bọ́, wọ́n á sì mú wọn jáde, àwọn ọmọkùnrin àti ọmọbìnrin. Wọ́n ń bọ̀ wá sọ́dọ̀ yín, tí ẹ bá sì rí ìwà àti ìṣe wọn, àjálù tí mo mú wá sórí Jerúsálẹ́mù àti gbogbo ohun tí mo ṣe sí i máa tù yín nínú.’”
23 “‘Tí ẹ bá rí ìwà àti ìṣe wọn, ó máa tù yín nínú, ẹ ó sì mọ̀ pé ó nídìí tí mo fi ṣe ohun tí mo ṣe sí i,’ ni Jèhófà Olúwa Ọba Aláṣẹ wí.”
15 Jèhófà tún bá mi sọ̀rọ̀, ó ní:
2 “Ọmọ èèyàn, ọ̀nà wo ni igi àjàrà gbà jọ àwọn igi yòókù tàbí àwọn ẹ̀ka igi inú igbó?
3 Ǹjẹ́ igi rẹ̀ wúlò fún iṣẹ́ kankan? Àbí àwọn èèyàn lè fi igi rẹ̀ ṣe èèkàn tí wọ́n á máa fi nǹkan kọ́?
4 Wò ó! Wọ́n fi dáná, iná jó o lórí àti ní ìdí, àárín rẹ̀ sì gbẹ. Ṣé ó wá wúlò fún iṣẹ́ kankan báyìí?
5 Nígbà tó ṣì wà lódindi, kò wúlò fún ohunkóhun. Ká má ṣẹ̀ṣẹ̀ wá sọ ìgbà tí iná jó o, tó sì gbẹ!”
6 “Torí náà, ohun tí Jèhófà Olúwa Ọba Aláṣẹ sọ nìyí: ‘Bí igi àjàrà láàárín àwọn igi inú igbó, tí mo ti sọ di ohun ìdáná, bẹ́ẹ̀ ni màá ṣe fún àwọn tó ń gbé Jerúsálẹ́mù.
7 Mo ti gbéjà kò wọ́n. Wọ́n bọ́ lọ́wọ́ iná, síbẹ̀ iná máa jó wọn run. Ẹ ó sì wá mọ̀ pé èmi ni Jèhófà, nígbà tí mo bá gbéjà kò wọ́n.’”
8 “‘Èmi yóò sì sọ ilẹ̀ náà di ahoro, torí pé wọ́n ti hùwà àìṣòótọ́,’ ni Jèhófà Olúwa Ọba Aláṣẹ wí.”
16 Jèhófà tún bá mi sọ̀rọ̀, ó ní:
2 “Ọmọ èèyàn, sọ ohun ìríra tí Jerúsálẹ́mù ń ṣe fún un.
3 Kí o sọ pé, ‘Ohun tí Jèhófà Olúwa Ọba Aláṣẹ sọ fún Jerúsálẹ́mù nìyí: “Ilẹ̀ àwọn ọmọ Kénáánì lo ti wá, ibẹ̀ ni wọ́n sì bí ọ sí. Ọmọ Ámórì ni bàbá rẹ, ọmọ Hétì sì ni ìyá rẹ.
4 Nígbà ìbí rẹ, ní ọjọ́ tí wọ́n bí ọ, wọn ò gé ìwọ́ rẹ, wọn ò fi omi wẹ̀ ọ́ kí ara rẹ lè mọ́, wọn ò fi iyọ̀ pa ọ́ lára, wọn ò sì fi aṣọ wé ọ.
5 Kò sẹ́ni tó káàánú rẹ débi tí wọ́n á ṣe ọ̀kan nínú nǹkan wọ̀nyí fún ọ. Kò sẹ́ni tó yọ́nú sí ọ. Kàkà bẹ́ẹ̀, pápá gbalasa ni wọ́n jù ọ́ sí torí wọ́n kórìíra rẹ ní ọjọ́ tí wọ́n bí ọ.
6 “‘“Nígbà tí mò ń kọjá lọ, mo rí ọ tí ò ń yí kiri nínú ẹ̀jẹ̀ rẹ, bí o sì ṣe wà níbẹ̀ nínú ẹ̀jẹ̀ rẹ, mo sọ pé, ‘Máa wà láàyè!’ Àní mo sọ fún ọ bí o ṣe wà nínú ẹ̀jẹ̀ rẹ pé, ‘Máa wà láàyè!’
7 Mo mú kí o pọ̀ níye, bí àwọn ewéko tó ń hù ní oko, o dàgbà, o lára, o sì wọ ohun ọ̀ṣọ́ tó dára jù. Àwọn ọmú rẹ yọ dáadáa, irun rẹ sì hù; àmọ́ o ṣì wà ní ìhòòhò.”’
8 “‘Nígbà tí mò ń kọjá lọ tí mo rí ọ, mo rí i pé o ti dàgbà tó ẹni tí wọ́n ń kọnu ìfẹ́ sí. Mo wá fi aṣọ mi bò ọ́, mo fi bo ìhòòhò rẹ, mo búra, mo sì bá ọ dá májẹ̀mú,’ ni Jèhófà Olúwa Ọba Aláṣẹ wí, ‘o sì di tèmi.
9 Mo tún fi omi wẹ̀ ọ́, mo ṣan ẹ̀jẹ̀ kúrò lára rẹ, mo sì fi òróró pa ọ́ lára.
10 Mo wá fi aṣọ tí wọ́n kó iṣẹ́ sí wọ̀ ẹ́, mo fún ọ ní bàtà awọ tó dáa, mo fi aṣọ ọ̀gbọ̀ tó dáa wé ọ, mo sì wọ aṣọ olówó iyebíye fún ọ.
11 Mo ṣe ọ́ lọ́ṣọ̀ọ́, mo fi ẹ̀gbà sí ọ lọ́wọ́, mo sì fi ìlẹ̀kẹ̀ sí ọ lọ́rùn.
12 Mo tún fi òrùka sí ọ nímú, mo fi yẹtí sí ọ létí, mo sì dé ọ ládé tó rẹwà.
13 Ò ń fi wúrà àti fàdákà ṣe ara rẹ lọ́ṣọ̀ọ́, o wọ aṣọ ọ̀gbọ̀ tó dáa, aṣọ olówó iyebíye àti aṣọ tí wọ́n kó iṣẹ́ sí. O jẹ ìyẹ̀fun tó kúnná, oyin àti òróró, o ti wá rẹwà gan-an, o sì ti yẹ láti di ayaba.’”
14 “‘Òkìkí rẹ bẹ̀rẹ̀ sí í kàn láàárín àwọn orílẹ̀-èdè torí ẹwà rẹ, ẹwà rẹ kò lábùlà torí èmi ni mo dá ọ lọ́lá,’ ni Jèhófà Olúwa Ọba Aláṣẹ wí.”
15 “‘Àmọ́ ẹwà rẹ mú kí o bẹ̀rẹ̀ sí í jọ ara rẹ lójú, o sì di aṣẹ́wó torí òkìkí rẹ ti kàn káàkiri. Gbogbo àwọn tó ń kọjá lọ lo bá ṣèṣekúṣe, ẹwà rẹ sì di tiwọn.
16 O mú lára àwọn ẹ̀wù rẹ, o sì ṣe àwọn ibi gíga aláràbarà tí o ti ń ṣe iṣẹ́ aṣẹ́wó. Kò yẹ kí irú nǹkan bẹ́ẹ̀ wáyé, kò tiẹ̀ yẹ kó ṣẹlẹ̀ rárá.
17 O tún mú ohun ọ̀ṣọ́ wúrà àti fàdákà tí mo fún ọ, o fi ṣe àwọn ère ọkùnrin fún ara rẹ, o sì bá wọn ṣèṣekúṣe.
18 O fi aṣọ rẹ tí wọ́n kó iṣẹ́ sí bò wọ́n, o sì fi òróró àti tùràrí mi rúbọ sí wọn.
19 Búrẹ́dì tí wọ́n fi ìyẹ̀fun tó kúnná, òróró àti oyin ṣe tí mo fún ọ pé kí o jẹ, lo tún fi rúbọ olóòórùn dídùn sí wọn. Ohun tó ṣẹlẹ̀ gangan nìyẹn,’ ni Jèhófà Olúwa Ọba Aláṣẹ wí.”
20 “‘O fi àwọn ọmọ rẹ ọkùnrin àti ọmọ rẹ obìnrin tí o bí fún mi rúbọ sí àwọn òrìṣà. Ṣé ohun kékeré lo pe iṣẹ́ aṣẹ́wó tí ò ń ṣe ni?
21 O pa àwọn ọmọ mi, o sì sun wọ́n nínú iná láti fi wọ́n rúbọ.
22 Bí o ṣe ń lọ́wọ́ nínú àwọn ohun ìríra tí o sì ń ṣèṣekúṣe, o ò rántí ìgbà tí o ṣì kéré tí o sì wà ní ìhòòhò, tí ò ń yí kiri nínú ẹ̀jẹ̀ rẹ.
23 O gbé, o gbé lẹ́yìn gbogbo iṣẹ́ ibi rẹ,’ ni Jèhófà Olúwa Ọba Aláṣẹ wí.
24 ‘O mọ òkìtì fún ara rẹ, o sì kọ́ ibi gíga fún ara rẹ ní gbogbo ojúde ìlú.
25 Ibi tó gbàfiyèsí jù ní gbogbo ojú ọ̀nà lo kọ́ àwọn ibi gíga rẹ sí, o sì sọ ẹwà rẹ di ohun ìríra bí o ṣe ń bá gbogbo àwọn tó ń kọjá lọ ṣèṣekúṣe, o sì wá jingíri sínú iṣẹ́ aṣẹ́wó.
26 O bá àwọn ọmọ Íjíbítì ṣèṣekúṣe, àwọn aládùúgbò rẹ oníṣekúṣe, iṣẹ́ aṣẹ́wó rẹ tó bùáyà sì múnú bí mi.
27 Màá wá na ọwọ́ mi kí n lè fìyà jẹ ọ́, màá dín oúnjẹ tí ò ń rí gbà kù, màá mú kí àwọn obìnrin tó kórìíra rẹ, àwọn ọmọbìnrin Filísínì, ṣe ohun tí wọ́n bá fẹ́ sí ọ, àwọn tí ìwà àìnítìjú rẹ ń rí lára.
28 “‘Torí kò tẹ́ ọ lọ́rùn, o tún bá àwọn ọmọ Ásíríà ṣèṣekúṣe. Síbẹ̀ ìṣekúṣe tí o bá wọn ṣe yẹn kò tẹ́ ọ lọ́rùn.
29 O tún lọ ṣèṣekúṣe ní ilẹ̀ àwọn oníṣòwò àti lọ́dọ̀ àwọn ará Kálídíà, síbẹ̀, kò tẹ́ ọ lọ́rùn.
30 Wo bí àárẹ̀ ṣe mú ọkàn rẹ tó,’ ni Jèhófà Olúwa Ọba Aláṣẹ wí, ‘nígbà tí o ṣe gbogbo nǹkan wọ̀nyí, tí ò ń hùwà bí aṣẹ́wó tí kò nítìjú!
31 Àmọ́ nígbà tí o mọ òkìtì rẹ sí ibi tó gbàfiyèsí jù ní gbogbo ojú ọ̀nà, tí o sì kọ́ ibi gíga rẹ sí gbogbo ojúde ìlú, ìwọ ò dà bí aṣẹ́wó torí o ò gba owó kankan.
32 Alágbèrè obìnrin tó ń tẹ̀ lé àwọn àjèjì dípò ọkọ rẹ̀ ni ọ́!
33 Àwọn èèyàn ló máa ń fún aṣẹ́wó lẹ́bùn àmọ́ ìwọ lò ń fún gbogbo àwọn tó ń bá ọ ṣèṣekúṣe lẹ́bùn, o tún fún wọn ní àbẹ̀tẹ́lẹ̀ kí wọ́n lè wá bá ọ ṣèṣekúṣe láti ibi gbogbo.
34 O yàtọ̀ sí àwọn obìnrin míì tó ń ṣe aṣẹ́wó. Kò sí ẹni tó ń ṣe aṣẹ́wó bíi tìẹ! Ò ń san owó fún àwọn ẹlòmíì, àwọn kò sì sanwó fún ọ. O yàtọ̀ sí wọn pátápátá.’
35 “Torí náà, gbọ́ ohun tí Jèhófà sọ, ìwọ aṣẹ́wó.
36 Ohun tí Jèhófà Olúwa Ọba Aláṣẹ sọ nìyí: ‘Torí pé ìṣekúṣe rẹ ti hàn sí gbangba, ìhòòhò rẹ sì ti hàn síta nígbà tí ò ń bá àwọn olólùfẹ́ rẹ ṣèṣekúṣe, tí o sì ń bá àwọn òrìṣà ẹ̀gbin rẹ tó ń ríni lára ṣèṣekúṣe, àwọn tí o tún fi ẹ̀jẹ̀ àwọn ọmọ rẹ rúbọ sí,
37 torí náà, èmi yóò kó gbogbo àwọn olólùfẹ́ rẹ tí ẹ jọ gbádùn ara yín jọ, gbogbo àwọn tí o fẹ́ràn àti àwọn tí o kórìíra. Màá kó wọn jọ láti ibi gbogbo kí wọ́n lè bá ọ jà, màá sì tú ọ sí ìhòòhò lójú wọn, wọ́n á sì rí ìhòòhò rẹ.
38 “‘Màá dá ọ lẹ́jọ́ tó tọ́ sí àwọn alágbèrè obìnrin àti àwọn obìnrin tó ń ta ẹ̀jẹ̀ sílẹ̀, màá sì fi ìbínú àti owú ta ẹ̀jẹ̀ rẹ sílẹ̀.
39 Màá mú kí o kó sọ́wọ́ wọn, wọ́n á ya àwọn òkìtì rẹ lulẹ̀, wọ́n á sì wó àwọn ibi gíga rẹ; wọ́n á bọ́ aṣọ lára rẹ, wọ́n á gba ohun ọ̀ṣọ́ rẹ tó rẹwà, wọ́n á sì fi ọ́ sílẹ̀ ní ìhòòhò.
40 Wọn yóò kó èrò jọ láti bá ọ jà, wọ́n á sọ ọ́ ní òkúta, wọ́n á sì fi idà wọn pa ọ́.
41 Wọn yóò dáná sun àwọn ilé rẹ, wọ́n á sì dá ọ lẹ́jọ́ níṣojú ọ̀pọ̀ obìnrin; èmi yóò fòpin sí iṣẹ́ aṣẹ́wó rẹ, o ò sì ní san owó fún wọn mọ́.
42 Màá bínú sí ọ débi tó máa tẹ́ mi lọ́rùn, mi ò wá ní bínú sí ọ mọ́; ìbínú mi á rọlẹ̀, ohun tí o ṣe ò sì ní dùn mí mọ́.’
43 “‘Torí pé o ò rántí ìgbà èwe rẹ, tí gbogbo ohun tí o ṣe yìí sì múnú bí mi, màá fi ìwà rẹ san ọ́ lẹ́san,’ ni Jèhófà Olúwa Ọba Aláṣẹ wí, ‘o ò ní hùwà àìnítìjú, o ò sì ní ṣe ohun tó ń ríni lára mọ́.
44 “‘Wò ó! Gbogbo ẹni tó ń sọ̀rọ̀ lówelówe yóò pa òwe yìí fún ọ pé: “Bí ìyá ṣe rí, bẹ́ẹ̀ ni ọmọbìnrin rẹ̀ rí!”
45 Ọmọbìnrin ìyá rẹ ni ọ́, ẹni tó kórìíra ọkọ àti àwọn ọmọ rẹ̀. Arábìnrin lo sì jẹ́ sí àwọn ọmọ ìyá rẹ lóbìnrin, àwọn tó kórìíra ọkọ àti àwọn ọmọ wọn. Ọmọ Hétì ni ìyá rẹ, ọmọ Ámórì sì ni bàbá rẹ.’”
46 “‘Samáríà ni ẹ̀gbọ́n rẹ obìnrin, tí òun àti àwọn ọmọ rẹ̀ obìnrin ń gbé ní àríwá rẹ. Sódómù sì ni àbúrò rẹ obìnrin, tí òun àti àwọn ọmọ rẹ̀ obìnrin ń gbé ní gúúsù rẹ.
47 Kì í ṣe pé o rìn ní ọ̀nà wọn, tí o sì bá wọn ṣe àwọn ohun ìríra wọn nìkan ni, àmọ́ láàárín àkókò díẹ̀, ìwà ìbàjẹ́ tí ò ń hù nínú gbogbo iṣẹ́ rẹ burú ju tiwọn lọ.
48 Bí mo ti wà láàyè,’ ni Jèhófà Olúwa Ọba Aláṣẹ wí, ‘Sódómù arábìnrin rẹ àti àwọn ọmọ rẹ̀ obìnrin kò ṣe ohun tí ìwọ àti àwọn ọmọ rẹ obìnrin ti ṣe.
49 Wò ó! Àṣìṣe tí Sódómù arábìnrin rẹ ṣe ni pé: Òun àti àwọn ọmọ rẹ̀ obìnrin gbéra ga, wọ́n ní oúnjẹ rẹpẹtẹ, ara tù wọ́n; síbẹ̀ wọn ò ran àwọn tí ìyà ń jẹ àti tálákà lọ́wọ́.
50 Wọn ò yéé gbéra ga, wọ́n sì ń ṣe ohun ìríra níṣojú mi, torí náà, mo rí i pé ó yẹ kí n mú wọn kúrò.
51 “‘Ẹ̀ṣẹ̀ Samáríà kò tiẹ̀ tó ìdajì tìrẹ. Ṣe ni ohun ìríra tí ò ń ṣe ń pọ̀ sí i, débi pé gbogbo ohun ìríra tí ò ń ṣe mú kí àwọn arábìnrin rẹ dà bí olódodo.
52 Ó yẹ kí ojú tì ọ́ báyìí torí ìwà rẹ ti dá àwọn arábìnrin rẹ láre. Torí ẹ̀ṣẹ̀ tí o dá ń ríni lára ju tiwọn lọ, òdodo wọn ju tìrẹ lọ. Ní báyìí, kí o tẹ́, kí ojú sì tì ọ́ torí o mú kí àwọn arábìnrin rẹ dà bí olódodo.’
53 “‘Èmi yóò kó àwọn ẹrú wọn jọ, àwọn ẹrú Sódómù àtàwọn ọmọ rẹ̀ obìnrin àti àwọn ẹrú Samáríà àtàwọn ọmọ rẹ̀ obìnrin; màá sì kó àwọn ẹrú tìrẹ náà jọ,
54 kí o lè tẹ́; kí ojú sì tì ọ́ torí ohun tí o ti ṣe, bí o ṣe mú kí ara tù wọ́n.
55 Àwọn arábìnrin rẹ, Sódómù àti àwọn ọmọ rẹ̀ obìnrin, yóò pa dà sí bí wọ́n ṣe wà tẹ́lẹ̀, Samáríà àti àwọn ọmọ rẹ̀ obìnrin yóò pa dà sí bí wọ́n ṣe wà tẹ́lẹ̀, ìwọ àti àwọn ọmọ rẹ obìnrin yóò sì pa dà sí bí ẹ ṣe wà tẹ́lẹ̀.
56 Ní ọjọ́ tí o gbé ara rẹ ga, o ka Sódómù arábìnrin rẹ sí ẹni tí kò yẹ kí o máa sọ̀rọ̀ rẹ̀,
57 kó tó di pé ìwà burúkú rẹ hàn síta. Àwọn ọmọbìnrin Síríà àti àwọn tó wà ní agbègbè wọn wá ń kẹ́gàn rẹ, àwọn ọmọbìnrin Filísínì, àwọn tó yí ọ ká sì ń fi ọ́ ṣẹlẹ́yà.
58 O máa jìyà ìwà àìnítìjú rẹ àti àwọn ohun ìríra tí o ṣe,’ ni Jèhófà wí.”
59 “Torí ohun tí Jèhófà Olúwa Ọba Aláṣẹ sọ nìyí, ‘Ní báyìí, ohun tí o ṣe sí mi ni màá fi hùwà sí ọ, torí o fojú kéré ìbúra tí o ṣe ní ti pé o da májẹ̀mú mi.
60 Àmọ́ èmi yóò rántí májẹ̀mú tí mo bá ọ dá nígbà èwe rẹ, màá sì bá ọ dá májẹ̀mú tó máa wà títí láé.
61 Ìwọ yóò rántí ìwà rẹ, ojú á sì tì ọ́ nígbà tí o bá gba àwọn arábìnrin rẹ, àwọn ẹ̀gbọ́n àti àwọn àbúrò rẹ, èmi yóò sì fi wọ́n fún ọ bí ọmọbìnrin, àmọ́ kì í ṣe torí májẹ̀mú rẹ.’
62 “‘Èmi yóò fìdí májẹ̀mú tí mo bá ọ dá múlẹ̀; ìwọ yóò sì wá mọ̀ pé èmi ni Jèhófà.
63 Nígbà tí mo bá dárí jì ọ́ láìka gbogbo ohun tí o ti ṣe sí, wàá rántí, ìtìjú ò sì ní jẹ́ kí o lè la ẹnu rẹ torí pé o ti tẹ́,’ ni Jèhófà Olúwa Ọba Aláṣẹ wí.”
17 Jèhófà tún bá mi sọ̀rọ̀, ó ní:
2 “Ọmọ èèyàn, pa àlọ́, kí o sì pa òwe nípa ilé Ísírẹ́lì.
3 Kí o sọ pé, ‘Ohun tí Jèhófà Olúwa Ọba Aláṣẹ sọ nìyí: “Ẹyẹ idì ńlá kan wá sí Lẹ́bánónì, apá rẹ̀ tóbi, ìyẹ́ rẹ̀ gùn, ìyẹ́ náà kún ara rẹ̀, ó sì ní àwọ̀ aláràbarà. Idì náà sì ṣẹ́ téńté orí igi kédárì.
4 Ó já ọ̀mùnú rẹ̀ tó wà lókè pátápátá, ó mú un wá sí ilẹ̀ àwọn oníṣòwò, ó sì gbìn ín sí ìlú àwọn oníṣòwò.
5 Ó wá mú lára irúgbìn ilẹ̀ náà, ó sì fi sínú ilẹ̀ tó lọ́ràá. Ó gbìn ín bí igi wílò lẹ́gbẹ̀ẹ́ alagbalúgbú omi.
6 Ó rú jáde, ó sì di àjàrà tí kò ga, tó bolẹ̀, tí ewé rẹ̀ kò nà jáde, tí gbòǹgbò rẹ̀ sì ń hù lábẹ́ rẹ̀. Ó wá di àjàrà, ó yọ ọ̀mùnú, ó sì pẹ̀ka.
7 “‘“Ẹyẹ idì ńlá mìíràn tún wá, apá rẹ̀ tóbi, ìyẹ́ rẹ̀ sì fẹ̀. Àjàrà yìí yára na gbòǹgbò rẹ̀ kúrò nínú ọgbà tí wọ́n gbìn ín sí lọ sọ́dọ̀ ẹyẹ idì náà, ó sì na àwọn ewé rẹ̀ sọ́dọ̀ ẹyẹ náà kó lè bomi rin ín.
8 Inú oko tó dára, lẹ́gbẹ̀ẹ́ alagbalúgbú omi ni wọ́n gbìn ín sí, kó lè yọ ẹ̀ka, kó lè so èso, kó sì di àjàrà ńlá.”’
9 “Sọ pé, ‘Ohun tí Jèhófà Olúwa Ọba Aláṣẹ sọ nìyí: “Ǹjẹ́ ó máa gbèrú? Ṣé ẹnì kan ò ní fa gbòǹgbò rẹ̀ tu tàbí kó mú kí èso rẹ̀ jẹrà, kó sì mú kí ọ̀mùnú rẹ̀ rọ? Yóò gbẹ débi pé kò ní nílò ọwọ́ tó lágbára tàbí ọ̀pọ̀ èèyàn kí wọ́n tó lè fà á tu tegbòtegbò.
10 Bó tilẹ̀ jẹ́ pé wọ́n tún un gbìn, ǹjẹ́ ó máa gbèrú? Ṣé kò ní gbẹ dà nù nígbà tí atẹ́gùn ìlà oòrùn bá fẹ́ lù ú? Yóò gbẹ dà nù lórí ebè tó hù sí.”’”
11 Jèhófà tún bá mi sọ̀rọ̀, ó ní:
12 “Jọ̀ọ́ sọ fún ọlọ̀tẹ̀ ilé náà pé, ‘Ṣé ẹ ò mọ ohun tí nǹkan wọ̀nyí túmọ̀ sí ni?’ Sọ pé, ‘Wò ó! Ọba Bábílónì wá sí Jerúsálẹ́mù, ó mú ọba rẹ̀ àti àwọn ìjòyè rẹ̀, ó sì mú wọn pa dà wá sí Bábílónì.
13 Ó tún mú ọ̀kan lára àwọn ọmọ ọba, ó bá a dá májẹ̀mú, ó sì mú kó búra. Ó wá kó àwọn tó gbajúmọ̀ ní ilẹ̀ náà lọ,
14 kó lè rẹ ìjọba náà wálẹ̀, kó má lè dìde, kó lè jẹ́ pé tó bá ń pa májẹ̀mú rẹ̀ mọ́ nìkan ni ìjọba náà á fi lè máa wà nìṣó.
15 Àmọ́ níkẹyìn, ọba náà ṣọ̀tẹ̀ sí i, ó rán àwọn ìránṣẹ́ rẹ̀ lọ sí Íjíbítì, kí wọ́n lè fún un ní àwọn ẹṣin àti ọmọ ogun púpọ̀. Ṣé ó máa ṣàṣeyọrí? Ǹjẹ́ ẹni tó ń ṣe nǹkan wọ̀nyí á bọ́ lọ́wọ́ ìyà? Ṣé ó lè da májẹ̀mú kó sì mú un jẹ?’
16 “‘“Bí mo ti wà láàyè,” ni Jèhófà Olúwa Ọba Aláṣẹ wí, “Bábílónì ni yóò kú sí, níbi tí ọba tó fi í jọba ń gbé, ẹni tí òun kò ka ìbúra rẹ̀ sí, tó sì da májẹ̀mú rẹ̀.
17 Ẹgbẹ́ ogun Fáráò àti àwọn ọmọ ogun wọn kò ní lè ràn wọ́n lọ́wọ́ nígbà ogun, nígbà tí wọ́n bá mọ òkìtì láti dó tì í, tí wọ́n sì mọ odi kí wọ́n lè gbẹ̀mí ọ̀pọ̀ èèyàn.
18 Ó ti fojú kéré ìbúra, ó sì ti da májẹ̀mú. Bó tilẹ̀ jẹ́ pé ó ṣèlérí, ó ti ṣe gbogbo nǹkan yìí, kò sì ní yè bọ́.”’
19 “‘Torí náà, ohun tí Jèhófà Olúwa Ọba Aláṣẹ sọ nìyí: “Bí mo ti wà láàyè, èmi yóò fìyà ohun tó ṣe jẹ ẹ́, bó ṣe fojú kéré ìbúra mi tó sì da májẹ̀mú mi.
20 Èmi yóò ju àwọ̀n mi sí i láti fi mú un. Èmi yóò mú un wá sí Bábílónì, màá sì dá a lẹ́jọ́ níbẹ̀ torí ìwà àìṣòótọ́ tó hù sí mi.
21 Idà ni yóò pa gbogbo àwọn tó bá sá lára àwọn ọmọ ogun rẹ̀, àwọn yòókù á sì fọ́n ká síbi gbogbo. Ẹ ó sì wá mọ̀ pé èmi Jèhófà ti sọ̀rọ̀.”’
22 “‘Ohun tí Jèhófà Olúwa Ọba Aláṣẹ sọ nìyí: “Èmi yóò mú ọ̀mùnú ní téńté orí igi kédárì tó ga fíofío, màá sì gbìn ín, láti orí ẹ̀ka igi rẹ̀ ni èmi yóò ti já ọ̀mùnú múlọ́múlọ́, màá sì gbìn ín sórí òkè tó ga fíofío.
23 Èmi yóò gbìn ín sórí òkè tó ga ní Ísírẹ́lì; yóò yọ ẹ̀ka, yóò so èso, yóò sì di igi kédárì ńlá. Oríṣiríṣi ẹyẹ yóò máa gbé lábẹ́ rẹ̀, wọ́n á sì fi òjìji àwọn ewé rẹ̀ ṣe ibùgbé wọn.
24 Gbogbo igi oko yóò sì wá mọ̀ pé èmi Jèhófà ti rẹ igi ńlá wálẹ̀, mo sì ti gbé igi tó rẹlẹ̀ ga; mo ti sọ igi tútù di gbígbẹ, mo sì ti mú kí igi tó gbẹ rúwé. Èmi Jèhófà ti sọ̀rọ̀, mo sì ti ṣe é.”’”
18 Jèhófà tún bá mi sọ̀rọ̀, ó ní:
2 “Kí ni òwe tí ẹ̀ ń pa ní ilẹ̀ Ísírẹ́lì yìí túmọ̀ sí, pé, ‘Àwọn bàbá ti jẹ èso àjàrà tí kò pọ́n, àmọ́ àwọn ọmọ ni eyín ń kan’?
3 “‘Bí mo ti wà láàyè,’ ni Jèhófà Olúwa Ọba Aláṣẹ wí, ‘ẹ ò ní pa òwe yìí mọ́ ní Ísírẹ́lì.
4 Wò ó! Gbogbo ọkàn, tèmi ni wọ́n. Bí ọkàn bàbá ti jẹ́ tèmi, bẹ́ẹ̀ ni ọkàn ọmọ. Ọkàn tó bá ṣẹ̀ ni yóò kú.
5 “‘Ká ní ọkùnrin kan wà tó jẹ́ olódodo, tó sì máa ń ṣe ohun tó tọ́ àti ohun tó yẹ.
6 Kì í jẹ ẹbọ tí wọ́n rú sí òrìṣà lórí àwọn òkè; kò gbójú lé àwọn òrìṣà ẹ̀gbin ilé Ísírẹ́lì, kì í bá ìyàwó ọmọnìkejì rẹ̀ sùn tàbí kó bá obìnrin tó ń ṣe nǹkan oṣù ní àṣepọ̀;
7 kì í ni ẹnikẹ́ni lára, àmọ́ ó máa ń dá ohun tí ẹni tó jẹ ẹ́ ní gbèsè fi ṣe ìdúró pa dà fún un; kì í ja ẹnikẹ́ni lólè, àmọ́ ó máa ń gbé oúnjẹ rẹ̀ fún ẹni tí ebi ń pa, ó sì máa ń da aṣọ bo ẹni tó wà níhòòhò;
8 kì í yáni lówó èlé, kì í sì í gba èlé gọbọi lórí owó tó yáni, kì í rẹ́ni jẹ; ẹjọ́ òdodo ló máa ń dá láàárín ẹni méjì;
9 ó ń pa àwọn àṣẹ mi mọ́, ó sì ń tẹ̀ lé ìdájọ́ mi kó lè jẹ́ olóòótọ́. Irú ẹni bẹ́ẹ̀ jẹ́ olódodo, ó sì dájú pé yóò máa wà láàyè,’ ni Jèhófà Olúwa Ọba Aláṣẹ wí.
10 “‘Àmọ́ tó bá jẹ́ pé ó ní ọmọ kan tó ń jalè tàbí tó jẹ́ apààyàn tàbí tó ń ṣe èyíkéyìí nínú àwọn nǹkan yìí
11 (bí bàbá rẹ̀ ò bá tiẹ̀ lọ́wọ́ nínú nǹkan wọ̀nyí), tó ń jẹ ẹbọ tí wọ́n rú sí òrìṣà lórí àwọn òkè, tó ń bá ìyàwó ọmọnìkejì rẹ̀ sùn,
12 tó ń ni aláìní àti tálákà lára, tó ń jalè, tí kì í dá ohun tí wọ́n fi ṣe ìdúró pa dà, tó gbójú lé àwọn òrìṣà ẹ̀gbin, tó ń ṣe àwọn ohun ìríra,
13 tó ń gba èlé gọbọi lórí owó tó yáni, tó sì ń yáni lówó èlé, ọmọ náà kò ní wà láàyè. Ṣe ni wọ́n máa pa á, torí gbogbo ohun ìríra tó ti ṣe. Ẹ̀jẹ̀ rẹ̀ yóò wà ní ọrùn rẹ̀.
14 “Àmọ́ ká ní bàbá kan ní ọmọ, tó ń rí gbogbo ẹ̀ṣẹ̀ tí bàbá rẹ̀ ti dá, àmọ́ tí kò ṣe bíi bàbá rẹ̀, bó tiẹ̀ ń rí àwọn ẹ̀ṣẹ̀ náà.
15 Kì í jẹ ẹbọ tí wọ́n rú sí òrìṣà lórí àwọn òkè; kò gbójú lé àwọn òrìṣà ẹ̀gbin ilé Ísírẹ́lì, kì í bá ìyàwó ọmọnìkejì rẹ̀ sùn;
16 kì í ni ẹnikẹ́ni lára, kì í gbẹ́sẹ̀ lé ohun tí wọ́n fi ṣe ìdúró; kì í jalè rárá; ó máa ń gbé oúnjẹ rẹ̀ fún ẹni tí ebi ń pa, ó sì máa ń da aṣọ bo ẹni tó wà níhòòhò;
17 kì í ni àwọn aláìní lára; kì í gba èlé gọbọi lórí owó tó yáni, kì í sì í yáni lówó èlé; ó ń tẹ̀ lé ìdájọ́ mi; ó sì ń pa àwọn àṣẹ mi mọ́. Irú ẹni bẹ́ẹ̀ kò ní kú nítorí ẹ̀ṣẹ̀ bàbá rẹ̀. Ó dájú pé yóò máa wà láàyè.
18 Àmọ́ torí pé oníjìbìtì ni bàbá rẹ̀, tó ja arákùnrin rẹ̀ lólè, tó sì ṣe ohun tí kò dáa láàárín àwọn èèyàn rẹ̀, bàbá náà yóò kú nítorí ẹ̀ṣẹ̀ rẹ̀.
19 “‘Àmọ́ ìwọ á sọ pé: “Kí nìdí tí ọmọ ò fi ru ẹ̀bi ẹ̀ṣẹ̀ bàbá rẹ̀?” Nítorí ọmọ ti ṣe ohun tó tọ́, tó jẹ́ òdodo, tó pa gbogbo àṣẹ mi mọ́, tó sì ń tẹ̀ lé e, ó dájú pé yóò máa wà láàyè.
20 Ọkàn tó bá ṣẹ̀ ni yóò kú. Ọmọ ò ní ru ẹ̀bi ẹ̀ṣẹ̀ bàbá rẹ̀, bàbá ò sì ní ru ẹ̀bi ẹ̀ṣẹ̀ ọmọ rẹ. Olódodo máa jèrè òdodo rẹ̀, ẹni burúkú sì máa jèrè ìwà burúkú rẹ̀.
21 “‘Àmọ́, bí ẹni burúkú bá yí pa dà kúrò nínú gbogbo ẹ̀ṣẹ̀ tó ti dá, tó ń pa àwọn àṣẹ mi mọ́, tó ń ṣe ohun tó tọ́ àti ohun tó jẹ́ òdodo, ó dájú pé yóò máa wà láàyè. Kò ní kú.
22 Mi ò ní ka gbogbo ẹ̀ṣẹ̀ tó ti dá sí i lọ́rùn. Yóò máa wà láàyè torí ó ń ṣe òdodo.’
23 “‘Ǹjẹ́ inú mi máa ń dùn sí ikú ẹni burúkú?’ ni Jèhófà Olúwa Ọba Aláṣẹ wí. ‘Ṣebí ohun tí mo fẹ́ ni pé kó yí ìwà rẹ̀ pa dà kó sì máa wà láàyè?’
24 “‘Àmọ́ tí olódodo bá fi òdodo tó ń ṣe sílẹ̀, tó sì wá ń ṣe ohun tí kò dáa, tó ń ṣe gbogbo ohun ìríra tí àwọn ẹni burúkú ń ṣe, ǹjẹ́ ó máa wà láàyè? Mi ò ní rántí ìkankan nínú gbogbo iṣẹ́ òdodo rẹ̀. Yóò kú torí ìwà àìṣòótọ́ rẹ̀ àti ẹ̀ṣẹ̀ tó dá.
25 “‘Àmọ́ ẹ̀yin á sọ pé: “Ọ̀nà Jèhófà kò tọ́.” Jọ̀ọ́ fetí sílẹ̀, ìwọ ilé Ísírẹ́lì! Ṣé ọ̀nà mi ni ò tọ́? Ṣebí ọ̀nà tiyín ni kò tọ́?
26 “‘Tí olódodo bá fi òdodo tó ń ṣe sílẹ̀, tó sì wá ń ṣe ohun tí kò dáa, tó sì kú nítorí àìdáa tó ṣe, ikú ẹ̀ṣẹ̀ rẹ̀ ló kú.
27 “‘Àmọ́ tí ẹni burúkú bá yí pa dà kúrò nínú iṣẹ́ ibi tó ti ṣe, tó sì bẹ̀rẹ̀ sí í ṣe ohun tó tọ́ àti ohun tó jẹ́ òdodo, ó máa dá ẹ̀mí rẹ̀ sí.
28 Tó bá sì wá mọ̀, tó sì yí pa dà kúrò nínú gbogbo ẹ̀ṣẹ̀ tó ti dá, ó dájú pé yóò máa wà láàyè. Kò ní kú.
29 “‘Àmọ́ ilé Ísírẹ́lì á sọ pé: “Ọ̀nà Jèhófà kò tọ́.” Ìwọ ilé Ísírẹ́lì, ṣé òótọ́ ni pé ọ̀nà mi ni ò tọ́? Ṣebí ọ̀nà tiyín ni kò tọ́?’
30 “‘Torí náà, màá fi ìwà yín dá kálukú yín lẹ́jọ́, ilé Ísírẹ́lì,’ ni Jèhófà Olúwa Ọba Aláṣẹ wí. ‘Ẹ yí pa dà, àní ẹ yí pa dà pátápátá kúrò nínú gbogbo ẹ̀ṣẹ̀ yín, kí wọ́n má bàa di ohun ìkọ̀sẹ̀ tó máa mú kí ẹ jẹ̀bi.
31 Ẹ jáwọ́ nínú gbogbo ẹ̀ṣẹ̀ yín, kí ẹ sì ní ọkàn tuntun àti ẹ̀mí tuntun. Ṣé ó wá yẹ kí ẹ kú, ilé Ísírẹ́lì?’
32 “‘Inú mi ò dùn sí ikú ẹnikẹ́ni,’ ni Jèhófà Olúwa Ọba Aláṣẹ wí. ‘Torí náà, ẹ yí pa dà, kí ẹ sì máa wà láàyè.’”
19 “Kí o kọ orin arò nípa àwọn ìjòyè Ísírẹ́lì,
2 kí o sì sọ pé, ‘Ta ni ìyá rẹ? Abo kìnnìún láàárín àwọn kìnnìún. Ó dùbúlẹ̀ sáàárín àwọn ọmọ kìnnìún tó lágbára, ó sì ń tọ́jú àwọn ọmọ rẹ̀.
3 Ó tọ́ ọ̀kan nínú àwọn ọmọ rẹ̀ dàgbà, ó sì di ọmọ kìnnìún tó lágbára. Ọmọ náà kọ́ bí wọ́n ṣe ń pa ẹran jẹ, Ó tún ń pa èèyàn jẹ.
4 Àwọn orílẹ̀-èdè gbọ́ nípa rẹ̀, wọ́n mú un nínú ihò wọn, Wọ́n sì fi ìkọ́ fà á wá sí ilẹ̀ Íjíbítì.
5 Ìyá rẹ̀ dúró dè é, nígbà tó yá, ó rí i pé kò sírètí pé ó máa pa dà. Torí náà, ó mú òmíràn nínú àwọn ọmọ rẹ̀, ó sì rán an jáde bí ọmọ kìnnìún tó lágbára.
6 Òun náà rìn káàkiri láàárín àwọn kìnnìún, ó sì di ọmọ kìnnìún tó lágbára. Ó kọ́ bí wọ́n ṣe ń pa ẹran jẹ, ó sì tún ń pa èèyàn jẹ.
7 Ó ń rìn kiri láàárín àwọn ilé gogoro wọn tó láàbò, ó sì sọ àwọn ìlú wọn di ahoro, Débi pé ìró bó ṣe ń ké ramúramù gba ilẹ̀ tó ti di ahoro náà kan.
8 Àwọn orílẹ̀-èdè tó wà láwọn agbègbè tó yí i ká wá a wá kí wọ́n lè fi àwọ̀n mú un, Wọ́n sì mú un nínú ihò wọn.
9 Wọ́n fi ìkọ́ gbé e sínú àhámọ́, wọ́n sì gbé e wá sọ́dọ̀ ọba Bábílónì. Ibẹ̀ ni wọ́n sé e mọ́, kí wọ́n má bàa gbọ́ ohùn rẹ̀ mọ́ lórí àwọn òkè Ísírẹ́lì.
10 Ìyá rẹ dà bí àjàrà nínú ẹ̀jẹ̀ rẹ, èyí tí wọ́n gbìn sétí omi. Ọ̀pọ̀ omi náà mú kó so èso, kó sì pẹ̀ka rẹpẹtẹ.
11 Ó wá ní àwọn ẹ̀ka tó lágbára, tó ṣeé fi ṣe ọ̀pá àṣẹ àwọn alákòóso. Ó dàgbà, ó sì ga ju àwọn igi yòókù, Wọ́n sì wá rí i, torí pé ó ga, ewé rẹ̀ sì pọ̀ yanturu.
12 Àmọ́ a fà á tu tìbínútìbínú, a sì jù ú sórí ilẹ̀, Atẹ́gùn ìlà oòrùn sì mú kí èso rẹ̀ gbẹ. Àwọn ẹ̀ka rẹ̀ tó lágbára ya dà nù, wọ́n gbẹ, iná sì jó wọn run.
13 Inú aginjù ni wọ́n wá gbìn ín sí, Ní ilẹ̀ tó gbẹ, tí kò lómi.
14 Iná ràn látorí àwọn ẹ̀ka rẹ, ó sì jó àwọn ọ̀mùnú rẹ̀ àti àwọn èso rẹ̀, Kò sì wá sí ẹ̀ka tó lágbára mọ́ lórí rẹ̀, kò sí ọ̀pá àṣẹ fún àwọn alákòóso. “‘Orin arò nìyẹn, yóò sì máa jẹ́ orin arò.’”
20 Ní ọdún keje, ní oṣù karùn-ún, ní ọjọ́ kẹwàá oṣù náà, àwọn kan lára àwọn àgbààgbà Ísírẹ́lì wá, wọ́n sì jókòó síwájú mi kí wọ́n lè wádìí ọ̀rọ̀ lọ́dọ̀ Jèhófà.
2 Jèhófà bá mi sọ̀rọ̀, ó ní:
3 “Ọmọ èèyàn, bá àwọn àgbààgbà Ísírẹ́lì sọ̀rọ̀, kí o sì sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Ṣé ọ̀dọ̀ mi lẹ ti fẹ́ wádìí ọ̀rọ̀ ni? ‘Bí mo ti wà láàyè, mi ò ní dá yín lóhùn,’ ni Jèhófà Olúwa Ọba Aláṣẹ wí.”’
4 “Ṣé o ṣe tán láti dá wọn lẹ́jọ́? Ọmọ èèyàn, ṣé o ṣe tán láti dá wọn lẹ́jọ́? Jẹ́ kí wọ́n mọ àwọn ohun ìríra tí àwọn baba ńlá wọn ṣe.
5 Sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Ní ọjọ́ tí mo yan Ísírẹ́lì, mo tún búra fún ọmọ ilé Jékọ́bù, mo sì jẹ́ kí wọ́n mọ̀ mí ní ilẹ̀ Íjíbítì. Àní, mo búra fún wọn, mo sì sọ pé, ‘Èmi ni Jèhófà Ọlọ́run yín.’
6 Ní ọjọ́ yẹn, mo búra fún wọn pé màá mú wọn kúrò ní ilẹ̀ Íjíbítì lọ sí ilẹ̀ tí mo ṣàwárí fún wọn, ilẹ̀ tí wàrà àti oyin ti ń ṣàn. Ibi tó rẹwà jù ní gbogbo ilẹ̀ náà.
7 Mo wá sọ fún wọn pé, ‘Kí kálukú yín ju ohun ìríra tó wà níwájú rẹ̀ nù; ẹ má fi àwọn òrìṣà ẹ̀gbin Íjíbítì sọ ara yín di ẹlẹ́gbin. Èmi ni Jèhófà Ọlọ́run yín.’
8 “‘“Àmọ́ wọ́n ṣọ̀tẹ̀ sí mi, kò sì wù wọ́n láti fetí sí mi. Wọn ò ju ohun ìríra tó wà níwájú wọn nù, wọn ò sì fi àwọn òrìṣà ẹ̀gbin Íjíbítì sílẹ̀. Torí náà, mo pinnu pé màá bínú sí wọn, inú mi á sì ru sí wọn gidigidi ní ilẹ̀ Íjíbítì.
9 Àmọ́, mo gbé ìgbésẹ̀ torí orúkọ mi, kí wọ́n má bàa kó ẹ̀gàn bá a lójú àwọn orílẹ̀-èdè, láàárín àwọn tí wọ́n ń gbé. Torí nígbà tí mo mú wọn kúrò ní ilẹ̀ Íjíbítì, mo jẹ́ kí wọ́n mọ̀ mí níṣojú àwọn orílẹ̀-èdè yìí.
10 Torí náà, mo mú wọn kúrò ní ilẹ̀ Íjíbítì, mo sì mú wọn wá sí aginjù.
11 “‘“Mo wá fún wọn ní àwọn àṣẹ mi, mo sì jẹ́ kí wọ́n mọ àwọn ìdájọ́ mi, èyí tó lè mú kí ẹni tó bá ń pa wọ́n mọ́ wà láàyè.
12 Mo tún fún wọn ní àwọn sábáàtì mi, kó lè jẹ́ àmì láàárín èmi àti àwọn, kí wọ́n lè mọ̀ pé èmi Jèhófà ló ń sọ wọ́n di mímọ́.
13 “‘“Àmọ́, ilé Ísírẹ́lì ṣọ̀tẹ̀ sí mi ní aginjù. Wọn ò tẹ̀ lé àwọn àṣẹ mi, wọ́n sì kọ àwọn ìdájọ́ mi, èyí tó lè mú kí ẹni tó bá ń pa wọ́n mọ́ wà láàyè. Wọ́n sọ àwọn sábáàtì mi di aláìmọ́ pátápátá. Torí náà, mo pinnu pé màá bínú sí wọn nínú aginjù kí n lè pa wọ́n run.
14 Mo gbé ìgbésẹ̀ torí orúkọ mi, kí wọ́n má bàa kó ẹ̀gàn bá a lójú àwọn orílẹ̀-èdè tí wọ́n rí i nígbà tí mo mú wọn jáde.
15 Mo tún búra fún wọn nínú aginjù pé mi ò ní mú wọn wá sí ilẹ̀ tí mo fún wọn, ilẹ̀ tí wàrà àti oyin ti ń ṣàn, ibi tó rẹwà jù ní gbogbo ilẹ̀ náà,
16 torí pé wọ́n kọ àwọn ìdájọ́ mi, wọn ò tẹ̀ lé àwọn àṣẹ mi, wọ́n sì sọ àwọn sábáàtì mi di aláìmọ́ torí ọkàn wọn ń fà sí àwọn òrìṣà ẹ̀gbin wọn.
17 “‘“Àmọ́ mo ṣàánú wọn, mi ò sì pa wọ́n run; mi ò pa wọ́n rẹ́ ní aginjù.
18 Mo sọ fún àwọn ọmọ wọn nínú aginjù pé, ‘Ẹ ò gbọ́dọ̀ pa ìlànà àwọn baba ńlá yín mọ́, ẹ ò gbọ́dọ̀ tẹ̀ lé ìdájọ́ wọn, ẹ ò sì gbọ́dọ̀ fi àwọn òrìṣà ẹ̀gbin wọn sọ ara yín di ẹlẹ́gbin.
19 Èmi ni Jèhófà Ọlọ́run yín. Ẹ máa tẹ̀ lé àwọn àṣẹ mi, kí ẹ rìn nínú àwọn ìdájọ́ mi, kí ẹ sì máa pa wọ́n mọ́.
20 Ẹ sọ àwọn sábáàtì mi di mímọ́, kó sì jẹ́ àmì láàárín èmi àti ẹ̀yin, kí ẹ lè mọ̀ pé èmi ni Jèhófà Ọlọ́run yín.’
21 “‘“Àmọ́ àwọn ọmọ náà bẹ̀rẹ̀ sí í ṣọ̀tẹ̀ sí mi. Wọn ò tẹ̀ lé àwọn àṣẹ mi mọ́, wọn ò tẹ̀ lé àwọn ìdájọ́ mi, wọn ò sì rìn nínú rẹ̀, èyí tó lè mú kí ẹni tó bá ń pa wọ́n mọ́ wà láàyè. Wọ́n sọ àwọn sábáàtì mi di aláìmọ́. Torí náà, mo pinnu pé màá bínú sí wọn, inú mi á sì ru sí wọn gidigidi ní aginjù.
22 Àmọ́ mi ò ṣe bẹ́ẹ̀, mo sì gbé ìgbésẹ̀ nítorí orúkọ mi, kí wọ́n má bàa kó ẹ̀gàn bá a lójú àwọn orílẹ̀-èdè tó rí i nígbà tí mo mú wọn jáde.
23 Bákan náà, mo búra fún wọn nínú aginjù pé màá fọ́n wọn ká sí àwọn orílẹ̀-èdè, màá sì tú wọn ká sí àwọn ilẹ̀,
24 torí wọn ò pa àwọn ìdájọ́ mi mọ́, wọ́n sì kọ àwọn àṣẹ mi sílẹ̀, wọ́n sọ àwọn sábáàtì mi di aláìmọ́, wọ́n sì ń tẹ̀ lé àwọn òrìṣà ẹ̀gbin tí àwọn baba ńlá wọn ń sìn.
25 Mo tún gbà wọ́n láyè láti tẹ̀ lé àwọn ìlànà tí kò dáa àti àwọn ìdájọ́ tí kò lè mú kí wọ́n wà láàyè.
26 Mo jẹ́ kí àwọn ẹbọ tí wọ́n ń rú sọ wọ́n di aláìmọ́, bí wọ́n ṣe ń sun àwọn àkọ́bí ọmọ wọn nínú iná, kí n lè sọ wọ́n di ahoro, kí wọ́n lè mọ̀ pé èmi ni Jèhófà.”’
27 “Torí náà, ọmọ èèyàn, bá ilé Ísírẹ́lì sọ̀rọ̀, kí o sì sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Bí àwọn baba ńlá yín ṣe sọ̀rọ̀ òdì sí mi nìyẹn tí wọ́n hùwà àìṣòótọ́ sí mi.
28 Mo mú wọn wá sí ilẹ̀ tí mo búra pé màá fún wọn. Nígbà tí wọ́n rí gbogbo òkè tó ga àti àwọn igi tí ewé kún orí rẹ̀, wọ́n bẹ̀rẹ̀ sí í rú àwọn ẹbọ wọn, wọ́n sì ń mú àwọn ọrẹ wọn tó ń múnú bí mi lọ síbẹ̀. Wọ́n ń gbé àwọn ẹbọ wọn tó ní òórùn dídùn lọ síbẹ̀, wọ́n sì ń da àwọn ọrẹ ohun mímu wọn sílẹ̀ níbẹ̀.
29 Mo wá bi wọ́n pé, ‘Kí ni ìtumọ̀ ibi gíga tí ẹ̀ ń lọ yìí? (Wọ́n ṣì ń pè é ní Ibi Gíga títí dòní.)’”’
30 “Kí o wá sọ fún ilé Ísírẹ́lì pé, ‘Ohun tí Jèhófà Olúwa Ọba Aláṣẹ sọ nìyí: “Ṣé ẹ fẹ́ sọ ara yín di ẹlẹ́gbin bíi ti àwọn baba ńlá yín ni, tí wọ́n ń tẹ̀ lé àwọn òrìṣà ẹ̀gbin wọn kí wọ́n lè bá wọn ṣe àgbèrè ẹ̀sìn?
31 Ṣé ẹ ṣì ń sọ ara yín di ẹlẹ́gbin títí dòní olónìí, tí ẹ̀ ń rúbọ sí gbogbo òrìṣà ẹ̀gbin yín, tí ẹ̀ ń sun àwọn ọmọ yín nínú iná? Ṣé ó wá yẹ kí n dá yín lóhùn pẹ̀lú gbogbo ohun tí ẹ ṣe yìí, ilé Ísírẹ́lì?”’ “‘Bí mo ti wà láàyè,’ ni Jèhófà Olúwa Ọba Aláṣẹ wí, ‘mi ò ní dá yín lóhùn.
32 Ohun tí ẹ sì ní lọ́kàn nígbà tí ẹ̀ ń sọ pé: “Ẹ jẹ́ ká dà bí àwọn orílẹ̀-èdè, bí àwọn ìdílé tó jẹ́ ọmọ ilẹ̀ míì, tí wọ́n ń jọ́sìn igi àti òkúta,” kò ní ṣẹlẹ̀ láé.’”
33 “‘Bí mo ti wà láàyè,’ ni Jèhófà Olúwa Ọba Aláṣẹ wí, ‘ọwọ́ agbára, apá tí mo nà jáde àti ìbínú ni màá fi ṣàkóso yín.
34 Èmi yóò mú yín jáde láàárín àwọn èèyàn, màá sì fi ọwọ́ agbára, apá tí mo nà jáde àti ìbínú kó yín jọ láti àwọn ilẹ̀ tí ẹ ti fọ́n ká sí.
35 Èmi yóò mú yín wá sínú aginjù àwọn èèyàn, màá sì dá yín lẹ́jọ́ níbẹ̀ ní ojúkojú.
36 “‘Bí mo ṣe dá àwọn baba ńlá yín lẹ́jọ́ nínú aginjù ilẹ̀ Íjíbítì, bẹ́ẹ̀ ni màá ṣe dá yín lẹ́jọ́,’ ni Jèhófà Olúwa Ọba Aláṣẹ wí.
37 ‘Màá mú kí ẹ kọjá lábẹ́ ọ̀pá olùṣọ́ àgùntàn, màá sì mú kí ẹ tẹ̀ lé májẹ̀mú náà.
38 Àmọ́ èmi yóò mú àwọn ọlọ̀tẹ̀ àti àwọn tó ń ṣẹ̀ mí kúrò láàárín yín. Màá mú wọn kúrò ní ilẹ̀ àjèjì tí wọ́n wà, àmọ́ wọn ò ní wọ ilẹ̀ Ísírẹ́lì; ẹ ó sì wá mọ̀ pé èmi ni Jèhófà.’
39 “Ní tìrẹ, ìwọ ilé Ísírẹ́lì, ohun tí Jèhófà Olúwa Ọba Aláṣẹ sọ nìyí, ‘Kí kálukú yín lọ sin àwọn òrìṣà ẹ̀gbin rẹ̀. Àmọ́, tí ẹ kò bá fetí sí mi lẹ́yìn náà, ẹ ò ní lè fi àwọn ẹbọ yín àti àwọn òrìṣà ẹ̀gbin yín kó ẹ̀gàn bá orúkọ mímọ́ mi mọ́.’
40 “‘Torí ní òkè mímọ́ mi, ní òkè gíga Ísírẹ́lì, ni gbogbo ilé Ísírẹ́lì yóò ti sìn mí ní ilẹ̀ náà, gbogbo wọn pátá,’ ni Jèhófà Olúwa Ọba Aláṣẹ wí. ‘Inú mi yóò dùn sí wọn níbẹ̀, èmi yóò sì béèrè ọrẹ yín àti àwọn àkọ́so ẹ̀bùn yín, gbogbo ohun mímọ́ yín.
41 Òórùn dídùn náà yóò mú kí inú mi dùn sí yín, nígbà tí mo bá mú yín jáde láàárín àwọn èèyàn, tí mo sì kó yín jọ láti àwọn ilẹ̀ tí ẹ fọ́n ká sí; màá sì fi hàn pé mo jẹ́ mímọ́ láàárín yín níṣojú àwọn orílẹ̀-èdè.’
42 “‘Ẹ ó sì wá mọ̀ pé èmi ni Jèhófà, nígbà tí mo bá mú yín wá sí ilẹ̀ Ísírẹ́lì, sí ilẹ̀ tí mo búra pé màá fún àwọn baba ńlá yín.
43 Ibẹ̀ ni ẹ ó sì ti rántí gbogbo ìwà àti ìṣe yín tí ẹ fi sọ ara yín di aláìmọ́, ẹ ó sì kórìíra ara yín nítorí gbogbo ohun búburú tí ẹ ṣe.
44 Ẹ ó sì wá mọ̀ pé èmi ni Jèhófà nígbà tí mo bá dojú ìjà kọ yín nítorí orúkọ mi, kì í ṣe nítorí ìwà búburú yín tàbí ìwà ìbàjẹ́ yín, ìwọ ilé Ísírẹ́lì,’ ni Jèhófà Olúwa Ọba Aláṣẹ wí.”
45 Jèhófà tún bá mi sọ̀rọ̀, ó ní:
46 “Ọmọ èèyàn, yíjú sí gúúsù, kí o kéde ọ̀rọ̀ fún gúúsù, kí o sì sọ tẹ́lẹ̀ fún igbó tó wà ní oko gúúsù.
47 Sọ fún igbó tó wà ní gúúsù pé, ‘Gbọ́ ọ̀rọ̀ Jèhófà. Ohun tí Jèhófà Olúwa Ọba Aláṣẹ sọ nìyí: “Èmi yóò dáná sun ọ́, yóò sì jó gbogbo igi tútù àti gbogbo igi gbígbẹ inú rẹ run. Iná tó ń jó náà kò ní kú, yóò sì jó gbogbo ojú láti gúúsù dé àríwá.
48 Gbogbo ẹlẹ́ran ara yóò wá rí i pé èmi Jèhófà, ló dáná sun ún, iná náà kò sì ní kú.”’”
49 Mo sì sọ pé: “Áà, Jèhófà Olúwa Ọba Aláṣẹ! Ohun tí wọ́n ń sọ nípa mi ni pé, ‘Ṣebí àlọ́ lásán ló ń pa?’”
21 Jèhófà tún bá mi sọ̀rọ̀, ó ní:
2 “Ọmọ èèyàn, yíjú sí Jerúsálẹ́mù, kí o kéde ohun tó máa ṣẹlẹ̀ sí àwọn ibi mímọ́, kí o sì sọ tẹ́lẹ̀ nípa ilẹ̀ Ísírẹ́lì.
3 Sọ fún ilẹ̀ Ísírẹ́lì pé, ‘Ohun tí Jèhófà sọ nìyí: “Èmi yóò dojú ìjà kọ ọ́, màá fa idà mi yọ nínú àkọ̀, màá sì pa olódodo àti ẹni burúkú run láàárín rẹ.
4 Màá fa idà mi yọ nínú àkọ̀ láti bá gbogbo ẹlẹ́ran ara jà láti gúúsù dé àríwá, torí pé mo fẹ́ pa olódodo àti ẹni burúkú run láàárín rẹ.
5 Gbogbo èèyàn á wá mọ̀ pé, èmi Jèhófà, ti fa idà mi yọ nínú àkọ̀. Kò sì ní pa dà síbẹ̀ mọ́.”’
6 “Àti ní tìrẹ, ọmọ èèyàn, mí kanlẹ̀ bí o ṣe ń gbọ̀n, àní kí o mí kanlẹ̀ nínú ìbànújẹ́ níwájú wọn.
7 Tí wọ́n bá sì bi ọ́ pé, ‘Kí ló dé tí o fi ń mí kanlẹ̀?’ kí o sọ pé, ‘Torí ìròyìn kan ni.’ Torí ó dájú pé ó máa dé, ìbẹ̀rù á sì mú kí gbogbo ọkàn domi, gbogbo ọwọ́ yóò rọ jọwọrọ, ìrẹ̀wẹ̀sì yóò bá gbogbo ẹ̀mí, omi á sì máa ro tótó ní gbogbo orúnkún. ‘Wò ó! Ó dájú pé ó máa dé, ó máa ṣẹlẹ̀,’ ni Jèhófà Olúwa Ọba Aláṣẹ wí.”
8 Jèhófà tún bá mi sọ̀rọ̀, ó ní:
9 “Ọmọ èèyàn, sọ tẹ́lẹ̀, kí o sì sọ pé, ‘Ohun tí Jèhófà sọ nìyí: “Sọ pé, ‘Idà! Wọ́n ti pọ́n idà, wọ́n sì ti dán an.
10 Wọ́n ti pọ́n ọn kó lè pa wọ́n lọ rẹpẹtẹ; wọ́n ti dán an kó lè máa kọ mànà.’”’” “Ṣebí ó yẹ ká yọ̀?” “‘Ṣé ó máa gé ọ̀pá àṣẹ ọmọ mi ni, bó ti ṣe sí gbogbo igi?
11 “‘A ti fi fúnni pé kí a dán an, kí a lè fi ọwọ́ jù ú fìrìfìrì. A ti pọ́n idà yìí, a sì ti dán an, kí a lè fún ẹni tó ń pààyàn.
12 “‘Sunkún, kí o sì pohùn réré ẹkún, ọmọ èèyàn, torí ó ti dojú ìjà kọ àwọn èèyàn mi; ó dojú ìjà kọ gbogbo ìjòyè Ísírẹ́lì. Àwọn àti àwọn èèyàn mi ni idà náà máa pa. Torí náà, kí inú rẹ bà jẹ́, kí o sì lu itan rẹ.
13 Torí wọ́n ti yẹ̀ ẹ́ wò, kí ló sì máa ṣẹlẹ̀ tí idà náà bá gé ọ̀pá àṣẹ náà? Kò ní sí mọ́,’ ni Jèhófà Olúwa Ọba Aláṣẹ wí.
14 “Ìwọ, ọmọ èèyàn, sọ tẹ́lẹ̀, kí o pàtẹ́wọ́, kí o sì sọ pé ‘Idà!’ lẹ́ẹ̀mẹta. Idà tó pa àwọn èèyàn, tó pa wọ́n lọ rẹpẹtẹ ló yí wọn ká.
15 Ìbẹ̀rù yóò mú kí ọkàn wọn domi, ọ̀pọ̀ yóò sì ṣubú ní àwọn ẹnubodè ìlú wọn; èmi yóò fi idà pa wọ́n. Àní, ó ń kọ mànà, wọ́n sì ti dán an kó lè pa wọ́n!
16 Gé wọn féú féú lápá ọ̀tún! Bọ́ sí apá òsì! Lọ sí ibikíbi tí ojú rẹ bá lọ!
17 Èmi náà yóò pàtẹ́wọ́, màá sì bínú débi tó máa tẹ́ mi lọ́rùn. Èmi Jèhófà ti sọ̀rọ̀.”
18 Jèhófà tún bá mi sọ̀rọ̀, ó ní:
19 “Ní tìrẹ, ọmọ èèyàn, la ọ̀nà méjì tí idà ọba Bábílónì yóò gbà wá. Ilẹ̀ kan náà ni méjèèjì yóò ti wá, kí o sì fi àmì sí ibi tí ọ̀nà náà ti pínyà lọ sí ìlú méjèèjì.
20 La ọ̀nà kan tí idà náà máa gbà wọ Rábà ti àwọn ọmọ Ámónì láti bá a jà, kí ọ̀nà kejì sì wọ Jerúsálẹ́mù tí odi yí ká, ní Júdà.
21 Torí ọba Bábílónì dúró ní oríta náà, níbi tí ọ̀nà ti pín sí méjì, kó lè woṣẹ́. Ó mi àwọn ọfà. Ó wádìí ọ̀rọ̀ lọ́dọ̀ àwọn òrìṣà rẹ̀; ó fi ẹ̀dọ̀ woṣẹ́.
22 Nígbà tó woṣẹ́, ohun tó rí ní ọwọ́ ọ̀tún rẹ̀ darí wọn sí Jerúsálẹ́mù, pé kí wọ́n gbé igi tí wọ́n fi ń fọ́ ògiri, kí wọ́n pàṣẹ láti pa ọ̀pọ̀, kí wọ́n kéde ogun, kí wọ́n gbé igi tí wọ́n fi ń fọ́ ògiri ti àwọn ẹnubodè, kí wọ́n mọ òkìtì yí i ká láti dó tì í, kí wọ́n sì fi iyẹ̀pẹ̀ mọ odi yí i ká.
23 Àmọ́, ó máa dà bí ìwoṣẹ́ irọ́ lójú àwọn tó ti búra fún wọn. Ṣùgbọ́n ó rántí ẹ̀bi wọn, yóò sì mú wọn.
24 “Torí náà, ohun tí Jèhófà Olúwa Ọba Aláṣẹ sọ nìyí, ‘Ẹ ti mú kí a rántí ẹ̀bi yín bí ẹ ṣe ń fi àwọn ẹ̀ṣẹ̀ yín hàn, tí ẹ sì jẹ́ kí ẹ̀ṣẹ̀ yín hàn nínú gbogbo ìṣe yín. Ní báyìí tí a sì ti rántí yín, wọ́n á fi ipá mú yín lọ.’
25 “Àmọ́ ọjọ́ rẹ ti dé, ìgbà tí o máa jìyà ìkẹyìn ti dé, ìwọ ìjòyè tí wọ́n ti ṣe léṣe, ìjòyè burúkú ti Ísírẹ́lì.
26 Ohun tí Jèhófà Olúwa Ọba Aláṣẹ sọ nìyí: ‘Tú láwàní, kí o sì ṣí adé. Èyí ò ní rí bíi ti tẹ́lẹ̀. Gbé ẹni tó rẹlẹ̀ ga, kí o sì rẹ ẹni gíga wálẹ̀.
27 Àwókù, àwókù, ṣe ni màá sọ ọ́ di àwókù. Kò ní jẹ́ ti ẹnì kankan títí ẹni tó lẹ́tọ̀ọ́ sí i lọ́nà òfin fi máa dé, òun sì ni èmi yóò fún.’
28 “Ìwọ ọmọ èèyàn, sọ tẹ́lẹ̀, kí o sì sọ pé, ‘Ohun tí Jèhófà Olúwa Ọba Aláṣẹ sọ nípa àwọn ọmọ Ámónì àti nípa ẹ̀gàn wọn nìyí.’ Sọ pé, ‘Idà! Wọ́n ti fa idà yọ láti fi pa wọ́n; wọ́n ti dán an kó lè jẹ nǹkan run, kó sì lè máa kọ mànà.
29 Láìka ìran èké tí wọ́n rí àti iṣẹ́ irọ́ tí wọ́n wò nípa yín sí, wọ́n á kó yín jọ pelemọ sórí àwọn tí wọ́n pa, àwọn èèyàn burúkú tí ọjọ́ wọn ti dé, ìgbà tí wọ́n máa jìyà ìkẹyìn.
30 Dá a pa dà sínú àkọ̀. Èmi yóò dá ọ lẹ́jọ́ níbi tí a ti ṣẹ̀dá rẹ, ní ilẹ̀ tí o ti wá.
31 Màá bínú sí ọ gidigidi. Ìbínú mi yóò jó ọ bí iná, màá sì mú kí ọwọ́ àwọn ìkà èèyàn tẹ̀ ọ́, àwọn tó mọ bí wọ́n ṣe ń pani run.
32 Wọ́n á fi ọ́ dáná; wọ́n á ta ẹ̀jẹ̀ rẹ sílẹ̀ ní ilẹ̀ náà, wọn ò sì ní rántí rẹ mọ́, torí èmi Jèhófà ti sọ̀rọ̀.’”
22 Jèhófà tún bá mi sọ̀rọ̀, ó ní:
2 “Ní tìrẹ, ọmọ èèyàn, ṣé o ṣe tán láti kéde ìdájọ́ sórí ìlú tó jẹ̀bi ẹ̀jẹ̀, ṣé o sì máa jẹ́ kó mọ gbogbo ohun ìríra tó ṣe?
3 Kí o sọ pé, ‘Ohun tí Jèhófà Olúwa Ọba Aláṣẹ sọ nìyí: “Ìwọ ìlú tí ò ń ta ẹ̀jẹ̀ sílẹ̀ nínú ara rẹ, tí àkókò rẹ ń bọ̀, tó ń ṣe àwọn òrìṣà ẹ̀gbin láti fi sọ ara rẹ di ẹlẹ́gbin,
4 ẹ̀jẹ̀ tí o ta sílẹ̀ ti mú kí o jẹ̀bi, àwọn òrìṣà ẹ̀gbin rẹ sì ti sọ ọ́ di aláìmọ́. O ti mú kí òpin àwọn ọjọ́ rẹ yára sún mọ́lé, àwọn ọdún rẹ sì ti dópin. Ìdí nìyẹn tí màá fi mú kí àwọn orílẹ̀-èdè pẹ̀gàn rẹ, kí gbogbo ilẹ̀ sì fi ọ́ ṣẹlẹ́yà.
5 Àwọn ilẹ̀ tó wà nítòsí rẹ àti àwọn tó wà lọ́nà jíjìn yóò fi ọ́ ṣẹlẹ́yà, ìwọ tí orúkọ rẹ jẹ́ aláìmọ́, tí rúkèrúdò kún inú rẹ.
6 Wò ó! Ọ̀kọ̀ọ̀kan àwọn ìjòyè Ísírẹ́lì tí wọ́n wà pẹ̀lú yín ń lo agbára tó wà níkàáwọ́ wọn láti ta ẹ̀jẹ̀ sílẹ̀.
7 Inú rẹ ni wọ́n ti ń tàbùkù sí bàbá àti ìyá wọn. Wọ́n lu àjèjì ní jìbìtì, wọ́n sì ni ọmọ aláìníbaba àti opó lára.”’”
8 “‘Ẹ tàbùkù sí àwọn ibi mímọ́ mi, ẹ sì sọ àwọn sábáàtì mi di aláìmọ́.
9 Inú rẹ ni àwọn abanijẹ́ tó pinnu láti ta ẹ̀jẹ̀ sílẹ̀ wà. Wọ́n ń jẹ ẹbọ lórí àwọn òkè nínú rẹ, wọ́n sì ń hùwà àìnítìjú láàárín rẹ.
10 Inú rẹ ni wọ́n ti tàbùkù sí ibùsùn bàbá wọn, wọ́n sì bá obìnrin tó ń ṣe nǹkan oṣù lò pọ̀ nígbà tó ṣì jẹ́ aláìmọ́.
11 Inú rẹ ni ọkùnrin kan ti bá ìyàwó ọmọnìkejì rẹ̀ ṣe ohun ìríra, ẹlòmíì hùwà àìnítìjú ní ti pé ó bá ìyàwó ọmọ rẹ̀ sùn, ẹlòmíì sì bá arábìnrin rẹ̀, tó jẹ́ ọmọ bàbá rẹ̀ lò pọ̀.
12 Inú rẹ ni wọ́n ti gba àbẹ̀tẹ́lẹ̀ kí wọ́n lè ta ẹ̀jẹ̀ sílẹ̀. Ò ń yáni lówó èlé, ò ń jẹ èrè lórí owó tí o yáni, o sì ń fipá gba owó lọ́wọ́ ọmọnìkejì rẹ. Àní, o ti gbàgbé mi pátápátá,’ ni Jèhófà Olúwa Ọba Aláṣẹ wí.
13 “‘Wò ó! Mo pàtẹ́wọ́ tẹ̀gàntẹ̀gàn nítorí èrè tí kò tọ́ tí o jẹ àti nítorí ẹ̀jẹ̀ tí wọ́n ta sílẹ̀ nínú rẹ.
14 Ṣé wàá ṣì ní ìgboyà, ṣé ọwọ́ rẹ ṣì máa lágbára ní ọjọ́ tí mo bá fìyà jẹ ọ́? Èmi Jèhófà ti sọ̀rọ̀, màá sì ṣe é.
15 Èmi yóò fọ́n ọ ká sáàárín àwọn orílẹ̀-èdè, èmi yóò tú ọ ká sí àwọn ilẹ̀, màá sì fòpin sí ìwà àìmọ́ rẹ.
16 Ìwọ kò ní níyì lójú àwọn orílẹ̀-èdè, ìwọ yóò sì wá mọ̀ pé èmi ni Jèhófà.’”
17 Jèhófà tún bá mi sọ̀rọ̀, ó ní:
18 “Ọmọ èèyàn, ilé Ísírẹ́lì ti dà bí ìdàrọ́ tí kò wúlò lójú mi. Bàbà, tánganran, irin àti òjé tó wà nínú iná ìléru ni gbogbo wọn. Wọ́n ti di ìdàrọ́ fàdákà.
19 “Torí náà, ohun tí Jèhófà Olúwa Ọba Aláṣẹ sọ nìyí, ‘Torí pé gbogbo yín ti dà bí ìdàrọ́ tí kò wúlò, èmi yóò kó yín jọ sí Jerúsálẹ́mù.
20 Bí ìgbà tí wọ́n bá kó fàdákà, bàbà, irin, òjé àti tánganran jọ sínú iná ìléru, kí wọ́n lè koná mọ́ ọn kí wọ́n sì yọ́ ọ, bẹ́ẹ̀ ni màá fi ìbínú àti ìrunú kó yín jọ, màá koná mọ́ yín, màá sì yọ́ yín.
21 Èmi yóò kó yín jọ, èmi yóò koná ìbínú mi mọ́ yín, ẹ ó sì yọ́ nínú rẹ̀.
22 Bí fàdákà ṣe ń yọ́ nínú iná ìléru, bẹ́ẹ̀ ni ẹ ó ṣe yọ́ nínú rẹ̀; ẹ ó sì wá mọ̀ pé èmi Jèhófà ti bínú sí yín gan-an.’”
23 Jèhófà tún bá mi sọ̀rọ̀, ó ní:
24 “Ọmọ èèyàn, sọ fún un pé, ‘Ilẹ̀ tí wọn ò ní fọ̀ mọ́ ni ọ́, tí òjò kò sì ní rọ̀ sí ní ọjọ́ ìbínú.
25 Àwọn wòlíì rẹ̀ ti gbìmọ̀ pọ̀ ní àárín rẹ̀, bíi kìnnìún tó ń ké ramúramù tó ń fa ẹran ya. Wọ́n ń jẹ àwọn èèyàn run. Wọ́n ń fipá gba ìṣúra àti àwọn ohun iyebíye. Wọ́n ti sọ ọ̀pọ̀lọpọ̀ di opó ní àárín rẹ̀.
26 Àwọn àlùfáà rẹ̀ ti rú òfin mi, wọ́n sì ń sọ àwọn ibi mímọ́ mi di aláìmọ́. Wọn ò fi ìyàtọ̀ sáàárín ohun tó mọ́ àti ohun yẹpẹrẹ, wọn ò jẹ́ kí àwọn èèyàn mọ ìyàtọ̀ láàárín ohun tí kò mọ́ àti ohun tó mọ́, wọ́n sì kọ̀ láti pa àwọn sábáàtì mi mọ́, wọ́n sì ń pẹ̀gàn mi láàárín wọn.
27 Àwọn olórí tó wà láàárín rẹ̀ dà bí ìkookò tó ń fa ẹran ya; wọ́n ń ta ẹ̀jẹ̀ sílẹ̀, wọ́n sì ń pa àwọn èèyàn láti jẹ èrè tí kò tọ́.
28 Àmọ́ àwọn wòlíì rẹ̀ ti fi ẹfun kun ohun tí wọ́n ṣe. Wọ́n ń rí ìran èké, wọ́n ń woṣẹ́ irọ́, wọ́n sì ń sọ pé: “Ohun tí Jèhófà Olúwa Ọba Aláṣẹ sọ nìyí,” tó sì jẹ́ pé Jèhófà ò sọ̀rọ̀.
29 Àwọn èèyàn ilẹ̀ náà ti lu jìbìtì, wọ́n sì ti jalè, wọ́n ti ni aláìní àti tálákà lára, wọ́n ti lu àjèjì ní jìbìtì, wọ́n sì ti fi ẹ̀tọ́ rẹ̀ dù ú.’
30 “‘Mò ń wá ẹnì kan nínú wọn tí yóò tún ògiri olókùúta náà ṣe tàbí tó máa dúró níwájú mi síbi àlàfo náà torí ilẹ̀ náà, kó má bàa pa run, àmọ́ mi ò rí ẹnì kankan.
31 Torí náà, màá bínú sí wọn gidigidi, màá sì fi ìbínú mi tó ń jó bí iná pa wọ́n run. Màá fi ìwà wọn san wọ́n lẹ́san,’ ni Jèhófà Olúwa Ọba Aláṣẹ wí.”
23 Jèhófà tún bá mi sọ̀rọ̀, ó ní:
2 “Ọmọ èèyàn, àwọn obìnrin méjì kan wà tí wọ́n jẹ́ ọmọ ìyá kan náà.
3 Wọ́n di aṣẹ́wó ní Íjíbítì; láti kékeré ni wọ́n ti ń ṣe aṣẹ́wó. Wọ́n tẹ ọmú wọn níbẹ̀, wọ́n sì fọwọ́ pa wọ́n láyà nígbà tí wọn ò tíì mọ ọkùnrin.
4 Orúkọ ẹ̀gbọ́n ni Òhólà, orúkọ àbúrò rẹ̀ sì ni Òhólíbà. Wọ́n di tèmi, wọ́n sì bí àwọn ọmọ ọkùnrin àti obìnrin. Èyí tó ń jẹ́ Òhólà ni Samáríà, èyí tó sì ń jẹ́ Òhólíbà ni Jerúsálẹ́mù.
5 “Nígbà tí Òhólà ṣì jẹ́ tèmi, ó bẹ̀rẹ̀ sí í ṣe aṣẹ́wó. Ọkàn rẹ̀ fà sí àwọn olólùfẹ́ rẹ̀ àtàtà, àwọn ará Ásíríà tó jẹ́ aládùúgbò rẹ̀ kó lè bá wọn ṣèṣekúṣe.
6 Gómìnà àti ìjòye ni wọ́n, wọ́n wọ aṣọ aláwọ̀ búlúù, gbogbo wọn jẹ́ géńdé tó dáa lọ́mọkùnrin, wọ́n ń gun ẹṣin.
7 Ó bá àwọn tó dáa jù lára àwọn ọmọkùnrin Ásíríà ṣèṣekúṣe, ó sì fi àwọn òrìṣà ẹ̀gbin tó jẹ́ ti àwọn tí ọkàn rẹ̀ ń fà sí sọ ara rẹ̀ di ẹlẹ́gbin.
8 Kò jáwọ́ nínú iṣẹ́ aṣẹ́wó tó ṣe ní Íjíbítì, torí wọ́n ti bá a sùn nígbà èwe rẹ̀, wọ́n fọwọ́ pa á láyà nígbà tí kò tíì mọ ọkùnrin, wọ́n sì tẹ́ ìfẹ́kúfẹ̀ẹ́ wọn lọ́rùn lára rẹ̀.
9 Torí náà, mo mú kí ọwọ́ àwọn olólùfẹ́ rẹ̀ àtàtà tẹ̀ ẹ́, àwọn ọmọ Ásíríà tí ọkàn rẹ̀ fà sí.
10 Wọ́n tú u sí ìhòòhò, wọ́n fi idà pa á, wọ́n sì mú àwọn ọmọ rẹ̀ ọkùnrin àti obìnrin. Ìwà burúkú rẹ̀ mú kó gbajúmọ̀ láàárín àwọn obìnrin, wọ́n sì dá a lẹ́jọ́.
11 “Nígbà tí Òhólíbà àbúrò rẹ̀ rí i, ìfẹ́kúfẹ̀ẹ́ ọkàn rẹ̀ tún burú sí i, ìṣekúṣe rẹ̀ sì wá burú jáì ju ti ẹ̀gbọ́n rẹ̀ lọ.
12 Ọkàn rẹ̀ fà sí àwọn ọmọkùnrin Ásíríà tí wọ́n wà nítòsí rẹ̀, gómìnà àti ìjòyè ni wọ́n, wọ́n wọ aṣọ iyì, wọ́n sì ń gun ẹṣin, gbogbo wọn jẹ́ géńdé tó dáa lọ́mọkùnrin.
13 Nígbà tó ba ara rẹ̀ jẹ́, mo rí i pé ọ̀nà kan náà ni àwọn méjèèjì tọ̀.
14 Àmọ́, ó túbọ̀ ń ṣèṣekúṣe. Ó rí ère àwọn ọkùnrin tí wọ́n gbẹ́ sára ògiri, ère àwọn ará Kálídíà tí wọ́n kùn ní àwọ̀ pupa,
15 tí wọ́n de àmùrè mọ́ ìbàdí wọn, láwàní gígùn wà lórí wọn, wọ́n rí bíi jagunjagun, gbogbo wọn jọ àwọn ará Bábílónì, tí wọ́n bí ní ilẹ̀ àwọn ará Kálídíà.
16 Bó ṣe rí wọn, ṣe ni ọkàn rẹ̀ bẹ̀rẹ̀ sí í fà sí wọn láti bá wọn ṣèṣekúṣe, ó sì rán àwọn òjíṣẹ́ sí wọn ní Kálídíà.
17 Torí náà, àwọn ọmọ Bábílónì ń wá sórí ibùsùn tó ti ń ṣeré ìfẹ́, wọ́n sì fi ìṣekúṣe wọn sọ ọ́ di ẹlẹ́gbin. Lẹ́yìn tí wọ́n sọ ọ́ di ẹlẹ́gbin, ó kórìíra wọn, ó sì fi wọ́n sílẹ̀.
18 “Nígbà tí kò fi iṣẹ́ aṣẹ́wó rẹ̀ bò mọ́, tó sì ń tú ara rẹ̀ sí ìhòòhò, mo kórìíra rẹ̀, mo sì fi í sílẹ̀, bí mo ṣe kórìíra ẹ̀gbọ́n rẹ̀ tí mo sì fi í sílẹ̀.
19 Ìṣekúṣe rẹ̀ sì ń pọ̀ sí i, ó ń rántí ìgbà èwe rẹ̀, tó ṣe aṣẹ́wó ní ilẹ̀ Íjíbítì.
20 Ọkàn rẹ̀ fà sí wọn bíi wáhàrì àwọn ọkùnrin tí nǹkan ọkùnrin wọn dà bíi ti kẹ́tẹ́kẹ́tẹ́, tí ẹ̀yà ìbímọ wọn sì dà bíi ti ẹṣin.
21 Ó tún ń wù ọ́ láti máa hùwà àìnítìjú tí o hù ní Íjíbítì nígbà tí o wà léwe, tí wọ́n ń fọwọ́ pa ọ́ láyà, ìyẹn ọmú ìgbà èwe rẹ.
22 “Torí náà, ìwọ Òhólíbà, ohun tí Jèhófà Olúwa Ọba Aláṣẹ sọ nìyí: ‘Èmi yóò ru àwọn olólùfẹ́ rẹ sókè, àwọn tí o kórìíra tí o sì fi sílẹ̀, èmi yóò sì mú kí wọ́n kọjú ìjà sí ọ láti ibi gbogbo,
23 àwọn ọmọkùnrin Bábílónì àti gbogbo ará Kálídíà, àwọn ará Pékódù, Ṣóà àti Kóà, pẹ̀lú gbogbo ọmọkùnrin Ásíríà. Géńdé tó dáa lọ́mọkùnrin ni gbogbo wọn, wọ́n jẹ́ gómìnà àti ìjòyè, jagunjagun àti àwọn tí wọ́n yàn, gbogbo wọn ń gun ẹṣin.
24 Wọ́n á gbéjà kò ọ́ pẹ̀lú àwọn kẹ̀kẹ́ ogun àti àgbá kẹ̀kẹ́ rẹpẹtẹ àti ọ̀pọ̀lọpọ̀ ọmọ ogun, apata ńlá, asà àti akoto. Wọ́n á yí ọ ká, màá sì pàṣẹ pé kí wọ́n dá ọ lẹ́jọ́, wọ́n á sì ṣèdájọ́ rẹ bó ṣe tọ́ lójú wọn.
25 Èmi yóò bínú sí ọ, wọ́n á sì fi ìrunú bá ọ jà. Wọ́n á gé imú rẹ àti etí rẹ, idà ló sì máa pa àwọn tó bá ṣẹ́ kù nínú rẹ. Wọn yóò kó àwọn ọmọ rẹ ọkùnrin àti ọmọ rẹ obìnrin lọ, iná sì máa run àwọn tó bá ṣẹ́ kù nínú rẹ.
26 Wọ́n á bọ́ aṣọ lára rẹ, wọ́n á sì gba ohun ọ̀ṣọ́ rẹ.
27 Èmi yóò fòpin sí ìwà àìnítìjú tí ò ń hù àti iṣẹ́ aṣẹ́wó tí o bẹ̀rẹ̀ ní ilẹ̀ Íjíbítì. O ò ní wò wọ́n mọ́, o ò sì ní rántí Íjíbítì mọ́.’
28 “Ohun tí Jèhófà Olúwa Ọba Aláṣẹ sọ nìyí, ‘Mo máa tó mú kí ọwọ́ àwọn tí o kórìíra tẹ̀ ọ́, àwọn tó rí ọ lára, tí o sì fi sílẹ̀.
29 Ìkórìíra ni wọ́n á fi bá ọ jà, wọ́n á kó gbogbo ohun tí o ti ṣe làálàá fún lọ, wọ́n á sì fi ọ́ sílẹ̀ ní ìhòòhò. Ìhòòhò rẹ tó ń tini lójú tí o fi ń ṣèṣekúṣe yóò hàn síta, bẹ́ẹ̀ náà ni ìwà àìnítìjú rẹ àti iṣẹ́ aṣẹ́wó rẹ.
30 Wọ́n á ṣe gbogbo nǹkan yìí sí ọ torí ò ń sáré tẹ̀ lé àwọn orílẹ̀-èdè bí aṣẹ́wó, torí o fi àwọn òrìṣà ẹ̀gbin wọn sọ ara rẹ di ẹlẹ́gbin.
31 Ohun tí ẹ̀gbọ́n rẹ ṣe ni ìwọ náà ń ṣe, màá sì fi ife rẹ̀ lé ọ lọ́wọ́.’
32 “Ohun tí Jèhófà Olúwa Ọba Aláṣẹ sọ nìyí: ‘Ìwọ yóò mu nínú ife ẹ̀gbọ́n rẹ, ife tí inú rẹ̀ jìn, tó sì fẹ̀. Wọ́n á fi ọ́ ṣe yẹ̀yẹ́, wọ́n á sì fi ọ́ ṣẹlẹ́yà, èyí tó kún inú ife náà.
33 Ìwọ yóò mu àmuyó, ìbànújẹ́ yóò sì bò ọ́, Wàá mu látinú ife ìbẹ̀rù àti ti ahoro, Ife Samáríà ẹ̀gbọ́n rẹ.
34 Ìwọ yóò mu nínú rẹ̀, ìwọ yóò mu ún gbẹ, wàá sì máa họ àpáàdì rẹ̀ jẹ, Ìwọ yóò sì fa ọmú rẹ ya. “Torí èmi alára ti sọ̀rọ̀,” ni Jèhófà Olúwa Ọba Aláṣẹ wí.’
35 “Torí náà, ohun tí Jèhófà Olúwa Ọba Aláṣẹ sọ nìyí, ‘Torí pé o ti gbàgbé mi, tí o sì ti pa mí tì pátápátá, wàá jìyà ìwà àìnítìjú tí o hù àti iṣẹ́ aṣẹ́wó rẹ.’”
36 Jèhófà wá sọ fún mi pé: “Ọmọ èèyàn, ṣé o máa kéde ìdájọ́ fún Òhólà àti Òhólíbà, kí o sì gbé ọ̀rọ̀ nípa ohun tó ń ríni lára tí wọ́n ṣe kò wọ́n lójú?
37 Wọ́n ti ṣe àgbèrè, ẹ̀jẹ̀ sì wà lọ́wọ́ wọn. Kì í ṣe pé wọ́n bá àwọn òrìṣà ẹ̀gbin wọn ṣe àgbèrè nìkan ni, wọ́n tún sun àwọn ọmọ tí wọ́n bí fún mi nínú iná kí wọ́n lè di oúnjẹ fún àwọn òrìṣà.
38 Ohun tí wọ́n tún ṣe nìyí: Wọ́n sọ ibi mímọ́ mi di ẹlẹ́gbin ní ọjọ́ yẹn, wọ́n sì sọ àwọn sábáàtì mi di aláìmọ́.
39 Lẹ́yìn tí wọ́n pa àwọn ọmọ wọn, tí wọ́n sì fi wọ́n rúbọ sí àwọn òrìṣà ẹ̀gbin wọn, wọ́n wá sínú ibi mímọ́ mi kí wọ́n lè sọ ọ́ di aláìmọ́ ní ọjọ́ yẹn gan-an. Ohun tí wọ́n ṣe nínú ilé mi nìyẹn.
40 Wọ́n tún rán ẹnì kan sí àwọn èèyàn kí wọ́n lè wá láti ọ̀nà jíjìn. Nígbà tí wọ́n ń bọ̀, o wẹ̀, o kun ojú rẹ, o sì fi ohun ọ̀ṣọ́ ṣe ara rẹ lóge.
41 O jókòó sórí àga tìmùtìmù tó lọ́lá, wọ́n tẹ́ tábìlì síwájú àga náà, o sì gbé tùràrí mi  àti òróró mi sórí tábìlì náà.
42 Wọ́n gbọ́ ìró ọ̀pọ̀ èèyàn tí wọ́n ń jayé níbẹ̀, àwọn ọ̀mùtípara tí wọ́n mú wá láti aginjù wà lára wọn. Wọ́n fi ẹ̀gbà sọ́wọ́ àwọn obìnrin, wọ́n sì dé wọn ládé tó rẹwà.
43 “Mo wá sọ nípa obìnrin tí àgbèrè ti tán lókun pé: ‘Ní báyìí, kò ní jáwọ́ nínú iṣẹ́ aṣẹ́wó tó ń ṣe.’
44 Wọ́n sì ń wọlé lọ bá a, bí ìgbà tí wọ́n ń lọ bá aṣẹ́wó. Bí wọ́n ṣe ń wọlé lọ bá Òhólà àti Òhólíbà nìyẹn, àwọn obìnrin tó ń hùwà àìnítìjú.
45 Àmọ́ ìdájọ́ tó tọ́ sí alágbèrè ni àwọn olódodo yóò ṣe fún un àti èyí tó tọ́ sí ẹni tó ń ta ẹ̀jẹ̀ sílẹ̀; torí alágbèrè ni wọ́n, ẹ̀jẹ̀ sì wà ní ọwọ́ wọn.
46 “Torí ohun tí Jèhófà Olúwa Ọba Aláṣẹ sọ nìyí, ‘Èmi yóò gbé àwọn ọmọ ogun dìde láti bá wọn jà, kí ìbẹ̀rù lè bò wọ́n, kí wọ́n sì kó wọn lẹ́rù.
47 Àwọn ọmọ ogun náà yóò sọ wọ́n ní òkúta, wọ́n á sì fi idà pa wọ́n. Wọ́n á pa àwọn ọmọ wọn ọkùnrin àti obìnrin, wọ́n á sì dáná sun àwọn ilé wọn.
48 Èmi yóò fòpin sí ìwà àìnítìjú tí wọ́n ń hù ní ilẹ̀ náà, èyí á kọ́ gbogbo obìnrin lẹ́kọ̀ọ́, wọn ò sì ní hùwà àìnítìjú bíi tiyín.
49 Wọ́n á mú ẹ̀san ìwà àìnítìjú yín wá sórí yín àti ẹ̀san àwọn ẹ̀ṣẹ̀ tí ẹ dá pẹ̀lú àwọn òrìṣà ẹ̀gbin yín; ẹ ó sì wá mọ̀ pé èmi ni Jèhófà Olúwa Ọba Aláṣẹ.’”
24 Jèhófà tún bá mi sọ̀rọ̀ ní ọdún kẹsàn-án, ní oṣù kẹwàá, ní ọjọ́ kẹwàá oṣù náà, ó ní:
2 “Ọmọ èèyàn, kọ ọjọ́ òní sílẹ̀, àní ọjọ́ òní yìí. Ọba Bábílónì ti bẹ̀rẹ̀ sí í gbógun ti Jerúsálẹ́mù lónìí yìí.
3 Pa òwe nípa ọlọ̀tẹ̀ ilé náà, kí o sì sọ nípa wọn pé: “‘Ohun tí Jèhófà Olúwa Ọba Aláṣẹ sọ nìyí: “Gbé ìkòkò oúnjẹ kaná; gbé e sórí iná, kí o sì da omi sínú rẹ̀.
4 Kó ẹran tí wọ́n gé sínú rẹ̀, gbogbo èyí tó dáa, Itan àti èjìká; fi àwọn egungun tó dára jù kún inú rẹ̀.
5 Mú àgùntàn tó dára jù nínú agbo ẹran, kí o sì kó igi sábẹ́ ìkòkò náà yí ká. Bọ ẹran náà, kí o sì se àwọn egungun náà nínú rẹ̀.”’
6 “Torí náà, ohun tí Jèhófà Olúwa Ọba Aláṣẹ sọ nìyí: ‘O gbé, ìwọ ìlú tó ń ta ẹ̀jẹ̀ sílẹ̀, ìkòkò oúnjẹ tó ti dípẹtà, tí wọn ò sì ha ìpẹtà rẹ̀ kúrò! Kó o jáde ní ẹyọ kọ̀ọ̀kan; má ṣe ṣẹ́ kèké lé wọn.
7 Torí ẹ̀jẹ̀ rẹ̀ wà nínú rẹ̀; ó dà á sórí àpáta lásán. Kò dà á sórí ilẹ̀ kó lè fi iyẹ̀pẹ̀ bò ó.
8 Kí ìbínú lè ru sókè láti gbẹ̀san, Mo ti da ẹ̀jẹ̀ rẹ̀ sórí àpáta tó ń dán, Kí nǹkan má bàa bo ẹ̀jẹ̀ náà.’
9 “Torí náà, ohun tí Jèhófà Olúwa Ọba Aláṣẹ sọ nìyí, ‘O gbé, ìwọ ìlú tó ń ta ẹ̀jẹ̀ sílẹ̀! Èmi yóò to igi jọ pelemọ.
10 Kó igi náà jọ, kí o sì dáná sí i, Bọ ẹran náà dáadáa, yọ́ omi rẹ̀, sì jẹ́ kí àwọn egungun rẹ̀ jóná.
11 Gbé ìkòkò náà ka ẹyin iná lófìfo kó lè gbóná, Kí bàbà tí wọ́n fi ṣe é lè pọ́n yòò. Ìdọ̀tí inú rẹ̀ yóò yọ́ kúrò, ìpẹtà rẹ̀ yóò sì jóná.
12 Ó ń dáni lágara, ó sì ń tánni lókun, Torí ìpẹtà tó wà lára rẹ̀ kò ṣí kúrò. Jù ú sínú iná pẹ̀lú ìpẹtà rẹ̀!’
13 “‘Ìwà àìnítìjú rẹ ló mú kí o di aláìmọ́. Mo wẹ̀ ọ́ títí kí o lè mọ́, àmọ́ ìwà àìmọ́ rẹ kò kúrò. Ìwọ kì yóò mọ́ títí ìbínú mi sí ọ fi máa rọlẹ̀.
14 Èmi Jèhófà ti sọ̀rọ̀. Yóò rí bẹ́ẹ̀. Ohun tí mo sọ ni màá ṣe, mi ò ní kẹ́dùn, mi ò sì ní pèrò dà. Wọ́n á fi ìwà àti ìṣe rẹ dá ọ lẹ́jọ́,’ ni Jèhófà Olúwa Ọba Aláṣẹ wí.”
15 Jèhófà tún bá mi sọ̀rọ̀, ó ní:
16 “Ọmọ èèyàn, mo máa tó mú ẹni tí o fẹ́ràn kúrò lọ́dọ̀ rẹ lójijì. Má ṣe ṣọ̀fọ̀; má ṣe sunkún, má sì da omi lójú.
17 Banú jẹ́, àmọ́ má ṣe jẹ́ kó hàn síta, má tẹ̀ lé àṣà àwọn tó ń ṣọ̀fọ̀ òkú. Wé láwàní rẹ, kí o sì wọ bàtà rẹ. Má bo ẹnu rẹ, má sì jẹ oúnjẹ tí àwọn ẹlòmíì bá gbé wá fún ọ.”
18 Àárọ̀ ni mo bá àwọn èèyàn náà sọ̀rọ̀, ìyàwó mi sì kú ní alẹ́. Torí náà, nígbà tí ilẹ̀ mọ́, mo ṣe ohun tí Ọlọ́run pa láṣẹ fún mi.
19 Àwọn èèyàn náà ń sọ fún mi pé: “Ṣé o ò ní sọ fún wa bí àwọn ohun tí ò ń ṣe yìí ṣe kàn wá?”
20 Mo fún wọn lésì pé: “Jèhófà ti bá mi sọ̀rọ̀, ó ní,
21 ‘Sọ fún ilé Ísírẹ́lì pé: “Ohun tí Jèhófà Olúwa Ọba Aláṣẹ sọ nìyí, ‘Mo máa tó sọ ibi mímọ́ mi di aláìmọ́, ibi pàtàkì tí ẹ fi ń yangàn, tí ẹ fẹ́ràn gidigidi, tó sì máa ń wù yín. Idà ni wọn yóò fi pa àwọn ọmọ yín ọkùnrin àti obìnrin tí ẹ fi sílẹ̀.
22 Ẹ ó sì wá ṣe bí mo ti ṣe. Ẹ ò ní bo ẹnu yín, ẹ ò sì ní jẹ oúnjẹ tí àwọn ẹlòmíì bá gbé wá fún yín.
23 Láwàní yín yóò wà lórí yín, bàtà yín yóò sì wà ní ẹsẹ̀ yín. Ẹ ò ní ṣọ̀fọ̀, ẹ ò sì ní sunkún. Kàkà bẹ́ẹ̀, ẹ ó rọ dà nù nítorí ẹ̀ṣẹ̀ yín, ẹ ó sì banú jẹ́ láàárín ara yín.
24 Ìsíkíẹ́lì ti di àmì fún yín. Ohun tó ṣe ni ẹ̀yin náà yóò ṣe. Nígbà tó bá rí bẹ́ẹ̀, ẹ ó wá mọ̀ pé èmi ni Jèhófà Olúwa Ọba Aláṣẹ.’”’”
25 “Ní tìrẹ, ọmọ èèyàn, ní ọjọ́ tí mo bá mú ibi ààbò wọn kúrò lọ́dọ̀ wọn, ohun tó rẹwà tó ń fún wọn láyọ̀, tí wọ́n fẹ́ràn gidigidi, tó sì máa ń wù wọ́n, pẹ̀lú àwọn ọmọ wọn ọkùnrin àti obìnrin,
26 ẹni tó bá sá àsálà yóò wá ròyìn rẹ̀ fún ọ.
27 Ní ọjọ́ yẹn, ìwọ yóò la ẹnu rẹ, wàá bá ẹni tó sá àsálà sọ̀rọ̀, o ò sì ní ya odi mọ́. Ìwọ yóò di àmì fún wọn, wọ́n á sì wá mọ̀ pé èmi ni Jèhófà.”
25 Jèhófà tún bá mi sọ̀rọ̀, ó ní:
2 “Ọmọ èèyàn, yíjú sọ́dọ̀ àwọn ọmọ Ámónì, kí o sì sọ àsọtẹ́lẹ̀ sórí wọn.
3 Kí o sọ nípa àwọn ọmọ Ámónì pé, ‘Ẹ gbọ́ ọ̀rọ̀ Jèhófà Olúwa Ọba Aláṣẹ. Ohun tí Jèhófà Olúwa Ọba Aláṣẹ sọ nìyí: “Torí ẹ sọ pé ‘Àháà!’ nígbà tí wọ́n sọ ibi mímọ́ mi di aláìmọ́, nígbà tí wọ́n sọ ilẹ̀ Ísírẹ́lì di ahoro àti nígbà tí ilé Júdà lọ sí ìgbèkùn,
4 torí náà, èmi yóò mú kí ọwọ́ àwọn ará Ìlà Oòrùn tẹ̀ ọ́, wàá sì di ohun ìní wọn. Wọ́n á kọ́ àwọn ibùdó wọn sínú rẹ, wọ́n á sì pàgọ́ wọn sáàárín rẹ. Wọ́n á jẹ èso rẹ, wọ́n á sì mu wàrà rẹ.
5 Èmi yóò sọ Rábà di ibi tí àwọn ràkúnmí á ti máa jẹko, èmi yóò sì sọ ilẹ̀ àwọn ọmọ Ámónì di ibi ìsinmi agbo ẹran; ẹ ó sì wá mọ̀ pé èmi ni Jèhófà.”’”
6 “Ohun tí Jèhófà Olúwa Ọba Aláṣẹ sọ nìyí, ‘Torí ẹ pàtẹ́wọ́, tí ẹ fẹsẹ̀ kilẹ̀, tí ẹ sì ń yọ̀ bí ẹ ṣe ń fi ilẹ̀ Ísírẹ́lì ṣe irú ẹlẹ́yà yìí,
7 torí náà, èmi yóò na ọwọ́ mi láti fìyà jẹ yín, kí n lè mú kí àwọn orílẹ̀-èdè kó ẹrù yín lọ. Màá pa yín rẹ́ láàárín àwọn èèyàn, màá sì pa yín run ní àwọn ilẹ̀ náà. Màá pa yín rẹ́, ẹ ó sì wá mọ̀ pé èmi ni Jèhófà.’
8 “Ohun tí Jèhófà Olúwa Ọba Aláṣẹ sọ nìyí: ‘Torí Móábù àti Séírì  sọ pé: “Wò ó! Ilé Júdà dà bíi gbogbo orílẹ̀-èdè yòókù,”
9 èmi yóò mú kó rọrùn láti gbógun ti àwọn ìlú tó wà ní ẹ̀gbẹ́ Móábù, ní ààlà rẹ̀. Àwọn ló rẹwà jù ní ilẹ̀ náà, Bẹti-jẹ́ṣímótì, Baali-méónì, títí dé Kiriátáímù.
10 Màá mú kí ọwọ́ àwọn ará Ìlà Oòrùn tẹ òun àti àwọn ọmọ Ámónì, yóò sì di ohun ìní wọn, kí a má bàa rántí àwọn ọmọ Ámónì mọ́ láàárín àwọn orílẹ̀-èdè.
11 Èmi yóò ṣèdájọ́ ní Móábù, wọ́n á sì wá mọ̀ pé èmi ni Jèhófà.’
12 “Ohun tí Jèhófà Olúwa Ọba Aláṣẹ sọ nìyí: ‘Édómù ti gbẹ̀san lára ilé Júdà, wọ́n sì ti jẹ̀bi gidigidi torí ẹ̀san tí wọ́n gbà;
13 torí náà, ohun tí Jèhófà Olúwa Ọba Aláṣẹ sọ nìyí: “Màá tún na ọwọ́ mi láti fìyà jẹ Édómù, èmi yóò pa àwọn èèyàn àti ẹran ọ̀sìn ibẹ̀, èmi yóò sì sọ ọ́ di ahoro. Idà ni yóò pa wọ́n láti Témánì títí dé Dédánì.
14 ‘Màá lo àwọn èèyàn mi Ísírẹ́lì láti gbẹ̀san lára Édómù. Wọ́n á mú ìbínú mi àti ìrunú mi wá sórí Édómù, kí wọ́n lè mọ̀ pé èmi ló ń gbẹ̀san lára wọn,’ ni Jèhófà Olúwa Ọba Aláṣẹ wí.”’
15 “Ohun tí Jèhófà Olúwa Ọba Aláṣẹ sọ nìyí: ‘Èrò ìkà tó wà lọ́kàn àwọn Filísínì ti mú kí wọ́n máa wá bí wọ́n á ṣe gbẹ̀san kí wọ́n sì pani run, torí wọn ò yéé kórìíra.
16 Torí náà, ohun tí Jèhófà Olúwa Ọba Aláṣẹ sọ nìyí: “Màá na ọwọ́ mi láti fìyà jẹ àwọn Filísínì, màá pa àwọn Kérétì rẹ́, màá sì run àwọn tó ṣẹ́ kù nínú àwọn tó ń gbé ní etí òkun.
17 Màá gbẹ̀san lára wọn lọ́nà tó lé kenkà, màá fi ìbínú jẹ wọ́n níyà, wọ́n á sì wá mọ̀ pé èmi ni Jèhófà nígbà tí mo bá gbẹ̀san lára wọn.”’”
26 Ní ọdún kọkànlá, ní ọjọ́ kìíní oṣù, Jèhófà bá mi sọ̀rọ̀, ó ní:
2 “Ọmọ èèyàn, torí pé Tírè ti sọ nípa Jerúsálẹ́mù pé, ‘Àháà! Wọ́n ti fọ́ ilẹ̀kùn àwọn èèyàn náà! Gbogbo nǹkan á di tèmi, màá sì wá di ọlọ́rọ̀ torí ó ti di ahoro báyìí’;
3 torí náà, ohun tí Jèhófà Olúwa Ọba Aláṣẹ sọ nìyí: ‘Màá bá ọ jà, ìwọ Tírè, màá sì gbé ọ̀pọ̀ orílẹ̀-èdè dìde sí ọ, bí òkun ṣe ń gbé ìgbì rẹ̀ dìde.
4 Wọ́n á run ògiri Tírè, wọ́n á wó àwọn ilé gogoro rẹ̀, màá ha iyẹ̀pẹ̀ rẹ̀ kúrò, màá sì sọ ọ́ di àpáta lásán tó ń dán.
5 Yóò di ibi tí wọ́n ń sá àwọ̀n sí láàárín òkun.’ “‘Torí èmi fúnra mi ti sọ̀rọ̀,’ ni Jèhófà Olúwa Ọba Aláṣẹ wí, ‘àwọn orílẹ̀-èdè yóò sì kó o ní ẹrù.
6 Idà ni yóò pa àwọn agbègbè tó wà ní ìgbèríko rẹ̀ run, àwọn èèyàn á sì wá mọ̀ pé èmi ni Jèhófà.’
7 “Ohun tí Jèhófà Olúwa Ọba Aláṣẹ sọ nìyí: ‘Èmi yóò mú kí Nebukadinésárì ọba Bábílónì gbéjà ko Tírè láti àríwá; ọba àwọn ọba ni, pẹ̀lú àwọn ẹṣin, kẹ̀kẹ́ ogun, àwọn tó ń gẹṣin àti ọ̀pọ̀ ọmọ ogun.
8 Yóò fi idà pa àwọn agbègbè tó wà ní ìgbèríko rẹ run, yóò mọ odi láti gbéjà kò ọ́, yóò mọ òkìtì láti dó tì ọ́, yóò sì fi apata ńlá bá ọ jà.
9 Yóò fi igi tí wọ́n fi ń fọ́ ògiri kọ lu ògiri rẹ, yóò sì fi àáké wó àwọn ilé gogoro rẹ.
10 Àwọn ẹṣin rẹ̀ yóò pọ̀ débi pé wọ́n á fi eruku bò ọ́, ìró àwọn tó ń gẹṣin, àwọn àgbá kẹ̀kẹ́ àti kẹ̀kẹ́ ogun yóò mú kí àwọn ògiri rẹ mì tìtì nígbà tó bá gba àwọn ẹnubodè rẹ wọlé, bí ìgbà táwọn èèyàn ń rọ́ wọ ìlú tí ògiri rẹ̀ ti wó.
11 Àwọn ẹṣin rẹ̀ yóò fi pátákò wọn tẹ gbogbo ojú ọ̀nà rẹ mọ́lẹ̀; yóò fi idà pa àwọn èèyàn rẹ, àwọn òpó ńláńlá rẹ yóò sì wó lulẹ̀.
12 Wọ́n á kó àwọn ohun àmúṣọrọ̀ rẹ, wọ́n á kó àwọn ọjà rẹ bí ẹrù ogun, wọ́n á ya àwọn ògiri rẹ lulẹ̀, wọ́n á wó àwọn ilé rẹ tó rẹwà; wọ́n á wá da àwọn òkúta rẹ, àwọn iṣẹ́ tí o fi igi ṣe àti iyẹ̀pẹ̀ rẹ sínú omi.’
13 “‘Màá fòpin sí ariwo orin yín, wọn ò sì ní gbọ́ ìró àwọn háàpù rẹ mọ́.
14 Màá sọ ọ́ di àpáta lásán tó ń dán àti ibi tí wọ́n ti ń sá àwọ̀n. Wọn ò ní tún ọ kọ́ láé, torí èmi Jèhófà ti sọ̀rọ̀,’ ni Jèhófà Olúwa Ọba Aláṣẹ wí.
15 “Ohun tí Jèhófà Olúwa Ọba Aláṣẹ sọ fún Tírè nìyí: ‘Tí ìró ìṣubú rẹ bá dún, tí àwọn tó ń kú lọ ń kérora, tí wọ́n pa ọ̀pọ̀ láàárín rẹ, ǹjẹ́ àwọn erékùṣù ò ní mì jìgìjìgì?
16 Gbogbo àwọn olórí òkun yóò sọ̀ kalẹ̀ kúrò lórí ìtẹ́ wọn, wọ́n á bọ́ aṣọ wọn, títí kan èyí tí wọ́n kó iṣẹ́ sí, jìnnìjìnnì á sì bò wọ́n. Wọ́n á jókòó sílẹ̀, wọ́n á máa gbọ̀n pẹ̀pẹ̀, wọ́n á sì máa wò ọ́ tìyanutìyanu.
17 Wọ́n á kọ orin arò torí rẹ, wọ́n á sì sọ fún ọ pé: “Wo bí o ti ṣègbé, ìwọ tí àwọn tó wá láti òkun ń gbé inú rẹ̀, ìwọ ìlú tí wọ́n ń yìn; Ìwọ àti àwọn tó ń gbé inú rẹ jẹ́ alágbára lórí òkun, Ẹ sì ń dẹ́rù ba gbogbo àwọn tó ń gbé ayé!
18 Àwọn erékùṣù yóò gbọ̀n rìrì ní ọjọ́ tí o bá ṣubú, Ìdààmú yóò bá àwọn erékùṣù òkun ní ọjọ́ tí o bá lọ.”’
19 “Torí ohun tí Jèhófà Olúwa Ọba Aláṣẹ sọ nìyí, ‘Nígbà tí mo bá sọ ọ́ di ahoro, bí àwọn ìlú tí ẹnikẹ́ni kò gbé inú rẹ̀, nígbà tí mo bá mú kí omi ya lù ọ́, tí omi tó ń ru gùdù sì bò ọ́ mọ́lẹ̀,
20 màá mú ìwọ àti àwọn tó ń bá ọ lọ sínú kòtò lọ sọ́dọ̀ àwọn ẹni àtijọ́; màá sì mú kí o máa gbé níbi tó rẹlẹ̀ jù lọ, bí àwọn ibi àtijọ́ tó ti di ahoro, pẹ̀lú àwọn tó ń lọ sínú kòtò, kí ẹnì kankan má bàa gbé inú rẹ. Màá sì wá ṣe ilẹ̀ alààyè lógo.
21 “‘Màá mú kí jìnnìjìnnì bá ọ lójijì, ìwọ kò sì ní sí mọ́. Wọ́n á wá ọ àmọ́ wọn ò ní rí ọ mọ́ láé,’ ni Jèhófà Olúwa Ọba Aláṣẹ wí.”
27 Jèhófà tún bá mi sọ̀rọ̀, ó ní:
2 “Ní tìrẹ, ọmọ èèyàn, kọ orin arò nípa Tírè,
3 kí o sì sọ fún Tírè pé, ‘Ìwọ tí ń gbé ní àwọn ẹnu ọ̀nà òkun, Ò ń bá àwọn èèyàn láti ọ̀pọ̀ erékùṣù dòwò pọ̀, Ohun tí Jèhófà Olúwa Ọba Aláṣẹ sọ nìyí: “Ìwọ Tírè, o ti sọ pé, ‘Ẹwà mi ò lábùlà.’
4 Àárín òkun ni àwọn ilẹ̀ rẹ wà, Àwọn tó kọ́ ọ ti mú kí o rẹwà gan-an.
5 Igi júnípà ti Sénírì ni wọ́n fi ṣe gbogbo pákó rẹ, Wọ́n sì fi igi kédárì láti Lẹ́bánónì ṣe òpó inú ọkọ̀ rẹ.
6 Àwọn igi ràgàjì ti Báṣánì ni wọ́n fi ṣe àwọn àjẹ̀ rẹ, Igi sípírẹ́sì tí wọ́n fi eyín erin tẹ́ inú rẹ̀ láti àwọn erékùṣù Kítímù ni wọ́n fi ṣe iwájú ọkọ̀ rẹ.
7 Aṣọ ọ̀gbọ̀ aláràbarà láti Íjíbítì ni wọ́n fi ṣe ìgbòkun rẹ, Fọ́nrán òwú aláwọ̀ búlúù àti òwú aláwọ̀ pọ́pù láti erékùṣù Élíṣáhì ni wọ́n fi ṣe ìbòrí ọkọ̀ rẹ.
8 Àwọn tó ń gbé Sídónì àti Áfádì ló ń bá ọ tukọ̀. Ìwọ Tírè, àwọn èèyàn rẹ tó já fáfá ló ń bá ọ tukọ̀.
9 Àwọn ará Gébálì tó jẹ́ akọ́ṣẹ́mọṣẹ́ tí wọ́n sì já fáfá ló dí àwọn àlàfo ara ọkọ̀ rẹ. Gbogbo ọkọ̀ òkun àti àwọn atukọ̀ wọn wá bá ọ dòwò pọ̀.
10 Àwọn ará Páṣíà, Lúdì àti Pútì wà lára àwọn jagunjagun rẹ, àwọn ọkùnrin ogun rẹ. Inú rẹ ni wọ́n gbé apata àti akoto wọn kọ́ sí, wọ́n sì ṣe ọ́ lógo.
11 Àwọn ará Áfádì tó wà lára àwọn ọmọ ogun rẹ wà lórí ògiri rẹ yí ká, Àwọn ọkùnrin onígboyà sì wà nínú àwọn ilé gogoro rẹ. Wọ́n gbé àwọn apata wọn kọ́ sára ògiri rẹ yí ká, Wọ́n sì buyì kún ẹwà rẹ.
12 “‘“Táṣíṣì bá ọ dòwò pọ̀ torí ọrọ̀ rẹ pọ̀ rẹpẹtẹ. Fàdákà, irin, tánganran àti òjé ni wọ́n fi ṣe pàṣípààrọ̀ ọjà lọ́dọ̀ rẹ.
13 Jáfánì, Túbálì àti Méṣékì bá ọ dòwò pọ̀, wọ́n sì fi àwọn ohun tí wọ́n fi bàbà ṣe àti àwọn ẹrú ṣe pàṣípààrọ̀ ọjà lọ́dọ̀ rẹ.
14 Ilé Tógámà fi ẹṣin àti àwọn ẹṣin ogun àti àwọn kẹ́tẹ́kẹ́tẹ́ ṣe pàṣípààrọ̀ ọjà lọ́dọ̀ rẹ.
15 Àwọn ará Dédánì bá ọ dòwò pọ̀; o gba àwọn oníṣòwò síṣẹ́ ní ọ̀pọ̀ erékùṣù; eyín erin àti igi ẹ́bónì ni wọ́n fi san ìṣákọ́lẹ̀ fún ọ.
16 Édómù bá ọ dòwò pọ̀ torí ọjà rẹ pọ̀ gan-an. Òkúta tọ́kọ́wásì, òwú aláwọ̀ pọ́pù, aṣọ tí wọ́n kóṣẹ́ aláràbarà sí, aṣọ àtàtà, iyùn àti òkúta rúbì ni wọ́n fi ṣe pàṣípààrọ̀ ọjà lọ́dọ̀ rẹ.
17 “‘“Júdà àti ilẹ̀ Ísírẹ́lì bá ọ dòwò pọ̀, wọ́n ń fi àlìkámà Mínítì, àwọn oúnjẹ tó dára jù, oyin, òróró àti básámù ṣe pàṣípààrọ̀ ọjà lọ́dọ̀ rẹ.
18 “‘“Damásíkù bá ọ dòwò pọ̀ torí ọjà rẹ pọ̀ rẹpẹtẹ àti torí gbogbo ọrọ̀ rẹ, ó fi wáìnì Hélíbónì àti irun àgùntàn Séhárì bá ọ ṣòwò.
19 Fédánì àti Jáfánì láti Úsálì fi àwọn ohun tí wọ́n fi irin ṣe, igi kaṣíà àti pòròpórò ṣe pàṣípààrọ̀ ọjà lọ́dọ̀ rẹ.
20 Dédánì  fi aṣọ tí wọ́n ń tẹ́ sẹ́yìn ẹran ṣe pàṣípààrọ̀ ọjà lọ́dọ̀ rẹ.
21 O gba àwọn Árábù àti gbogbo ìjòyè Kídárì síṣẹ́, àwọn tó ń fi ọ̀dọ́ àgùntàn, àgbò àti ewúrẹ́ ṣòwò.
22 Àwọn oníṣòwò Ṣébà àti Ráámà bá ọ dòwò pọ̀; wọ́n fi onírúurú lọ́fínńdà tó dáa jù, àwọn òkúta iyebíye àti wúrà ṣe pàṣípààrọ̀ ọjà lọ́dọ̀ rẹ.
23 Háránì, Kánè àti Édẹ́nì, àwọn oníṣòwò Ṣébà, Áṣúrì àti Kílímádì bá ọ dòwò pọ̀.
24 Ní àwọn ọjà rẹ, wọ́n ń ta àwọn aṣọ tó rẹwà, àwọn ìborùn búlúù tí wọ́n kóṣẹ́ aláràbarà sí àti àwọn kápẹ́ẹ̀tì aláràbarà. Wọ́n kó gbogbo wọn jọ, wọ́n sì fi okùn dè wọ́n.
25 Àwọn ọkọ̀ òkun Táṣíṣì lo fi kó àwọn ọjà rẹ, Débi pé ọjà kún inú rẹ, o sì kún fọ́fọ́ láàárín òkun.
26 Àwọn atukọ̀ rẹ ti wà ọ́ wá sínú agbami òkun; Atẹ́gùn ìlà oòrùn ti mú kí o fọ́ sáàárín òkun.
27 Ọrọ̀ rẹ, àwọn ọjà rẹ, àwọn nǹkan tí ò ń tà, àwọn tó ń ṣiṣẹ́ nínú ọkọ̀ rẹ àti àwọn atukọ̀ rẹ, Àwọn tó ń dí àwọn àlàfo ara ọkọ̀ rẹ, àwọn tó ń bá ọ ṣòwò àti àwọn jagunjagun, Gbogbo àwọn tó wà pẹ̀lú rẹ, Gbogbo wọn ni yóò rì sínú òkun ní ọjọ́ tí o bá ṣubú.
28 Gbogbo èbúté yóò mì tìtì nígbà tí àwọn atukọ̀ rẹ bá figbe ta.
29 Gbogbo àwọn tó ń fi àjẹ̀ tukọ̀, àwọn tó ń ṣiṣẹ́ nínú ọkọ̀ àti àwọn atukọ̀ Yóò kúrò nínú ọkọ̀ wọn, wọ́n á sì dúró sórí ilẹ̀.
30 Wọ́n á gbé ohùn wọn sókè, wọ́n á sì sunkún kíkan nítorí rẹ Bí wọ́n ṣe ń da eruku sórí ara wọn, tí wọ́n sì ń yíra nínú eérú.
31 Wọ́n á fá irun orí wọn, wọ́n á sì wọ aṣọ ọ̀fọ̀; Wọ́n á sunkún kíkan torí rẹ, wọ́n á sì pohùn réré ẹkún gidigidi.
32 Bí wọ́n bá ń dárò, wọn yóò máa kọrin arò nípa rẹ pé: ‘Ta ló dà bíi Tírè, tó ti dákẹ́ sínú òkun?
33 Nígbà tí àwọn ọjà rẹ ti òkun dé, o tẹ́ ọ̀pọ̀ èèyàn lọ́rùn. Ọrọ̀ rẹ tó pọ̀ rẹpẹtẹ àti àwọn ọjà rẹ ti sọ àwọn ọba ayé di ọlọ́rọ̀.
34 O ti wá dákẹ́ sínú agbami òkun, sínú ibú omi, Ìwọ àti gbogbo ọjà rẹ àti àwọn èèyàn rẹ ti rì sínú òkun.
35 Gbogbo àwọn tó ń gbé ní àwọn erékùṣù yóò wò ọ́ tìyanutìyanu, Ìbẹ̀rù yóò mú kí jìnnìjìnnì bá àwọn ọba wọn, ìdààmú yóò sì hàn lójú wọn.
36 Àwọn oníṣòwò tó wà láwọn orílẹ̀-èdè yóò súfèé torí ohun tó ṣẹlẹ̀ sí ọ. Ìparun rẹ yóò dé lójijì, yóò sì burú jáì, O ò sì ní sí mọ́ títí láé.’”’”
28 Jèhófà tún bá mi sọ̀rọ̀, ó ní:
2 “Ọmọ èèyàn, sọ fún aṣáájú Tírè pé, ‘Ohun tí Jèhófà Olúwa Ọba Aláṣẹ sọ nìyí: “Torí pé ò ń gbéra ga nínú ọkàn rẹ, tí o sì ń sọ pé, ‘ọlọ́run ni mí. Orí ìtẹ́ ọlọ́run ni mo jókòó sí láàárín òkun.’ Àmọ́ èèyàn lásán ni ọ́, o kì í ṣe ọlọ́run, Bí o tiẹ̀ ń pe ara rẹ ní ọlọ́run nínú ọkàn rẹ.
3 Wò ó! O gbọ́n ju Dáníẹ́lì lọ. Kò sí àṣírí tó pa mọ́ fún ọ.
4 O ti fi ọgbọ́n àti òye rẹ sọ ara rẹ di ọlọ́rọ̀, O sì ń kó wúrà àti fàdákà jọ síbi ìṣúra rẹ.
5 Bí o ṣe já fáfá nídìí òwò rẹ ti mú kí ọrọ̀ rẹ pọ̀ rẹpẹtẹ, O sì bẹ̀rẹ̀ sí í gbéra ga nínú ọkàn rẹ nítorí ọrọ̀ rẹ.”’
6 “‘Torí náà, ohun tí Jèhófà Olúwa Ọba Aláṣẹ sọ nìyí: “Torí ò ń pe ara rẹ ní ọlọ́run nínú ọkàn rẹ,
7 Èmi yóò mú kí àwọn àjèjì wá bá ọ jà, àwọn tó burú jù láàárín àwọn orílẹ̀-èdè, Wọn yóò fa idà yọ sí gbogbo ohun tó rẹwà tí o fi ọgbọ́n rẹ kó jọ, Wọn yóò sì sọ ògo rẹ tó rẹwà di aláìmọ́.
8 Wọn yóò mú kí o lọ sínú kòtò, Ìwọ yóò sì kú ikú oró sáàárín òkun.
9 Ṣé wàá ṣì sọ fún ẹni tó fẹ́ pa ọ́ pé, ‘ọlọ́run ni mí?’ Èèyàn lásán lo máa jẹ́ lọ́wọ́ àwọn tó ń sọ ọ́ di aláìmọ́, o ò ní jẹ́ ọlọ́run.”’
10 ‘Ìwọ yóò kú lọ́wọ́ àwọn àjèjì bí aláìdádọ̀dọ́, Torí èmi fúnra mi ti sọ̀rọ̀,’ ni Jèhófà Olúwa Ọba Aláṣẹ wí.”
11 Jèhófà tún bá mi sọ̀rọ̀ pé:
12 “Ọmọ èèyàn, kọ orin arò nípa ọba Tírè, kí o sì sọ fún un pé, ‘Ohun tí Jèhófà Olúwa Ọba Aláṣẹ sọ nìyí: “O jẹ́ àpẹẹrẹ ohun tó pé, Ọgbọ́n kún inú rẹ, ẹwà rẹ ò sì lábùlà.
13 O wà ní Édẹ́nì, ọgbà Ọlọ́run. Gbogbo òkúta iyebíye ni mo fi ṣe ọ́ lọ́ṣọ̀ọ́, Rúbì, tópásì àti jásípérì; kírísóláítì, ónísì àti jéèdì; sàfáyà, tọ́kọ́wásì àti émírádì; Wúrà sì ni mo fi ṣe ojú ibi tí wọ́n lẹ̀ wọ́n mọ́. Ọjọ́ tí mo dá ọ ni mo ṣe wọ́n.
14 Mo fi ọ́ ṣe kérúbù aláàbò tí mo fòróró yàn. O wà lórí òkè mímọ́ Ọlọ́run, o sì rìn kiri láàárín àwọn òkúta oníná.
15 Àwọn ọ̀nà rẹ pé látọjọ́ tí mo ti dá ọ, Títí o fi di aláìṣòdodo.
16 Torí òwò rẹpẹtẹ tí ò ń ṣe, Ìwà ipá kún inú rẹ, o sì bẹ̀rẹ̀ sí í dẹ́ṣẹ̀. Torí náà, màá ta ọ́ nù kúrò ní òkè Ọlọ́run bí ẹni tí wọ́n kẹ́gàn, màá sì pa ọ́ run, Ìwọ kérúbù aláàbò, màá pa ọ́ run kúrò láàárín àwọn òkúta oníná.
17 O bẹ̀rẹ̀ sí í gbéra ga nínú ọkàn rẹ torí ẹwà rẹ. Ògo rẹ tó rẹwà mú kí o ba ọgbọ́n rẹ jẹ́. Èmi yóò jù ọ́ sí ilẹ̀. Màá sì mú kí àwọn ọba fi ọ́ ṣe ìran wò.
18 O ti sọ àwọn ibi mímọ́ rẹ di aláìmọ́ nítorí pé ẹ̀bi rẹ pọ̀, o ò sì ṣòótọ́ nídìí òwò rẹ. Màá mú kí iná sọ láàárín rẹ, yóò sì jẹ ọ́ run. Màá sọ ọ́ di eérú lórí ilẹ̀ lójú gbogbo àwọn tó ń wò ọ́.
19 Gbogbo àwọn tó mọ̀ ọ́ láàárín àwọn èèyàn yóò wò ọ́ tìyanutìyanu. Ìparun rẹ yóò dé lójijì, yóò sì burú jáì, O ò sì ní sí mọ́ títí láé.”’”
20 Jèhófà tún bá mi sọ̀rọ̀, ó ní:
21 “Ọmọ èèyàn, yíjú rẹ sọ́dọ̀ Sídónì, kí o sì sọ àsọtẹ́lẹ̀ sórí rẹ̀.
22 Kí o sọ pé, ‘Ohun tí Jèhófà Olúwa Ọba Aláṣẹ sọ nìyí: “Màá bá ọ jà, ìwọ Sídónì, wọ́n á sì yìn mí lógo láàárín rẹ; Àwọn èèyàn á sì wá mọ̀ pé èmi ni Jèhófà nígbà tí mo bá dá a lẹ́jọ́, tí mo sì fi hàn pé mo jẹ́ mímọ́ nínú rẹ̀.
23 Màá fi àjàkálẹ̀ àrùn kọ lù ú, ẹ̀jẹ̀ á sì ṣàn ní àwọn ojú ọ̀nà rẹ̀. Àwọn tí wọ́n pa yóò ṣubú láàárín rẹ̀ nígbà tí idà bá dojú kọ ọ́ láti ibi gbogbo; Wọ́n á sì wá mọ̀ pé èmi ni Jèhófà.
24 “‘“Ẹ̀gún tó ń ṣeni léṣe àti òṣùṣú tó ń roni lára kò ní yí ilé Ísírẹ́lì ká mọ́, àwọn ló ń fi ilé Ísírẹ́lì ṣe ẹlẹ́yà; àwọn èèyàn á sì wá mọ̀ pé èmi ni Jèhófà Olúwa Ọba Aláṣẹ.”’
25 “‘Ohun tí Jèhófà Olúwa Ọba Aláṣẹ sọ nìyí: “Nígbà tí mo bá tún kó ilé Ísírẹ́lì jọ láti àárín àwọn èèyàn tí wọ́n fọ́n ká sí, màá fi hàn pé mo jẹ́ mímọ́ láàárín wọn lójú àwọn orílẹ̀-èdè. Wọ́n á sì máa gbé lórí ilẹ̀ wọn tí mo fún Jékọ́bù ìránṣẹ́ mi.
26 Wọn yóò máa gbé ibẹ̀, ààbò yóò sì wà lórí wọn, wọ́n á kọ́ ilé, wọ́n á gbin ọgbà àjàrà, nígbà tí mo bá ṣèdájọ́ gbogbo àwọn tó yí wọn ká tó ń fi wọ́n ṣẹlẹ́yà, ààbò yóò wà lórí wọn; wọ́n á sì wá mọ̀ pé èmi ni Jèhófà Ọlọ́run wọn.”’”
30 Jèhófà tún bá mi sọ̀rọ̀, ó ní:
2 “Ọmọ èèyàn, sọ tẹ́lẹ̀, kí o sì sọ pé, ‘Ohun tí Jèhófà Olúwa Ọba Aláṣẹ sọ nìyí: “Ẹ pohùn réré ẹkún, kí ẹ sì sọ pé, ‘Áà, ọjọ́ náà ń bọ̀!’
3 Torí ọjọ́ náà sún mọ́lé, àní ọjọ́ Jèhófà sún mọ́lé. Ọjọ́ ìkùukùu ni yóò jẹ́, àkókò ìdájọ́ àwọn orílẹ̀-èdè.
4 Idà yóò dojú kọ Íjíbítì, ìbẹ̀rù á sì bo Etiópíà nígbà tí òkú bá sùn ní Íjíbítì; Wọ́n ti kó ọrọ̀ rẹ̀, wọ́n sì ti wó ìpìlẹ̀ rẹ̀.
5 Etiópíà, Pútì, Lúdì àti onírúurú èèyàn náà Àti Kúbù, pẹ̀lú àwọn ọmọ ilẹ̀ májẹ̀mú, Idà ni yóò pa gbogbo wọn.”’
6 Ohun tí Jèhófà sọ nìyí: ‘Àwọn tó ń ti Íjíbítì lẹ́yìn pẹ̀lú yóò ṣubú, Agbára tó ń mú kó gbéra ga yóò sì wálẹ̀.’ “‘Idà ni yóò pa wọ́n ní ilẹ̀ náà, láti Mígídólì dé Síénè,’ ni Jèhófà Olúwa Ọba Aláṣẹ wí.
7 ‘Wọ́n á di ahoro ju àwọn ilẹ̀ yòókù lọ, àwọn ìlú rẹ̀ á sì di ahoro ju àwọn ìlú yòókù lọ.
8 Wọ́n á sì wá mọ̀ pé èmi ni Jèhófà nígbà tí mo bá dá iná sí Íjíbítì, tí mo sì tẹ gbogbo àwọn tó bá a ṣàdéhùn rẹ́.
9 Ní ọjọ́ yẹn, èmi yóò rán àwọn òjíṣẹ́ nínú àwọn ọkọ̀ òkun, kí wọ́n lè mú kí Etiópíà tó dá ara rẹ̀ lójú gbọ̀n rìrì; ẹ̀rù yóò bà wọ́n ní ọjọ́ ìdájọ́ tó ń bọ̀ wá sórí Íjíbítì, torí ó dájú pé ó máa dé.’
10 “Ohun tí Jèhófà Olúwa Ọba Aláṣẹ sọ nìyí: ‘Èmi yóò mú kí Nebukadinésárì ọba Bábílónì pa ọ̀pọ̀ rẹpẹtẹ àwọn ará Íjíbítì run.
11 Òun àti àwọn ọmọ ogun rẹ̀, àwọn tó burú jù nínú àwọn orílẹ̀-èdè yóò wá láti pa ilẹ̀ náà run. Wọ́n á fa idà wọn yọ láti bá Íjíbítì jà, wọ́n á sì fi òkú àwọn tí wọ́n pa kún ilẹ̀ náà.
12 Èmi yóò sọ àwọn omi tó ń ṣàn láti odò Náílì di ilẹ̀ gbígbẹ, èmi yóò sì ta ilẹ̀ náà fún àwọn èèyàn burúkú. Màá mú kí àwọn àjèjì sọ ilẹ̀ náà àti gbogbo ohun tó wà nínú rẹ̀ di ahoro. Èmi Jèhófà ti sọ̀rọ̀.’
13 “Ohun tí Jèhófà Olúwa Ọba Aláṣẹ sọ nìyí: ‘Èmi yóò tún pa àwọn òrìṣà ẹ̀gbin run, màá sì pa àwọn ọlọ́run Nófì tí kò ní láárí run. Kò ní sí ọmọ Íjíbítì tó máa ṣe olórí mọ́, màá sì mú kí ìbẹ̀rù wà ní ilẹ̀ Íjíbítì.
14 Màá pa Pátírọ́sì run, màá dá iná sí Sóánì, màá sì dá Nóò lẹ́jọ́.
15 Màá bínú sí Sínì, ibi ààbò Íjíbítì, màá sì pa àwọn ará Nóò run.
16 Màá dá iná sí Íjíbítì; ìbẹ̀rù á bo Sínì, wọ́n á ya wọ Nóò, wọ́n á sì gbógun ti Nófì ní ojúmọmọ!
17 Idà ni yóò pa àwọn géńdé ọkùnrin Ónì àti Píbésétì, wọ́n á sì kó àwọn ìlú náà lọ sí oko ẹrú.
18 Ojú ọjọ́ yóò ṣókùnkùn ní Tehafínéhésì nígbà tí mo bá ṣẹ́ àwọn ọ̀pá àjàgà Íjíbítì níbẹ̀. Agbára tó ń mú kó gbéra ga yóò dópin, ìkùukùu á bò ó, àwọn ìlú rẹ̀ yóò sì lọ sí oko ẹrú.
19 Èmi yóò dá Íjíbítì lẹ́jọ́, wọ́n á sì wá mọ̀ pé èmi ni Jèhófà.’”
20 Ní ọdún kọkànlá, ní oṣù kìíní, ní ọjọ́ keje, Jèhófà bá mi sọ̀rọ̀, ó ní:
21 “Ọmọ èèyàn, mo ti kán apá Fáráò ọba Íjíbítì; wọn ò ní dì í kó lè jinná tàbí kí wọ́n fi aṣọ wé e kó lè lágbára tó láti di idà mú.”
22 “Torí náà, ohun tí Jèhófà Olúwa Ọba Aláṣẹ sọ nìyí: ‘Èmi yóò kọjú ìjà sí Fáráò ọba Íjíbítì, màá sì kán apá rẹ̀ méjèèjì, èyí tó ti kán tẹ́lẹ̀ àtèyí tí kò tíì kán, màá sì mú kí idà já bọ́ lọ́wọ́ rẹ̀.
23 Màá wá tú àwọn ará Íjíbítì ká sáàárín àwọn orílẹ̀-èdè, màá sì fọ́n wọn ká sí àwọn ilẹ̀.
24 Èmi yóò fún ọwọ́ ọba Bábílónì lágbára, màá sì fi idà mi sí i lọ́wọ́. Èmi yóò ṣẹ́ apá Fáráò, yóò sì kérora gidigidi bí ẹni tó ń kú lọ níwájú rẹ̀.
25 Èmi yóò fún ọwọ́ ọba Bábílónì lágbára, àmọ́ ọwọ́ Fáráò yóò rọ; wọ́n á sì wá mọ̀ pé èmi ni Jèhófà nígbà tí mo bá fi idà mi sọ́wọ́ ọba Bábílónì, tó sì fì í, kó lè bá ilẹ̀ Íjíbítì jà.
26 Màá sì tú àwọn ará Íjíbítì ká sáàárín àwọn orílẹ̀-èdè, màá fọ́n wọn ká sí àwọn ilẹ̀, wọn yóò sì wá mọ̀ pé èmi ni Jèhófà.’”
31 Ní ọdún kọkànlá, ní oṣù kẹta, ní ọjọ́ kìíní oṣù náà, Jèhófà tún bá mi sọ̀rọ̀, ó ní:
2 “Ọmọ èèyàn, sọ fún Fáráò ọba Íjíbítì àti ọ̀pọ̀ èèyàn rẹ̀ pé, ‘Ta ló lágbára bíi tìrẹ?
3 Ará Ásíríà kan wà, igi kédárì ní Lẹ́bánónì, Tí àwọn ẹ̀ka rẹ̀ rẹwà, tó ṣíji bolẹ̀, tó sì ga fíofío; Orí rẹ̀ kan àwọsánmà.
4 Omi mú kó di ńlá, àwọn ìsun omi sì mú kó ga. Omi tó ń ṣàn wà yí ká ibi tí wọ́n gbìn ín sí; Àwọn ipadò rẹ̀ bomi rin gbogbo igi inú oko.
5 Ìdí nìyẹn tó fi ga ju gbogbo igi yòókù lọ nínú oko. Àwọn ẹ̀ka rẹ̀ pọ̀ sí i, ọwọ́ rẹ̀ sì ń gùn Torí omi pọ̀ nínú àwọn odò rẹ̀.
6 Gbogbo ẹyẹ ojú ọ̀run kọ́ ìtẹ́ wọn sí ara àwọn ẹ̀ka rẹ̀, Gbogbo ẹranko bímọ sí abẹ́ àwọn ẹ̀ka rẹ̀, Gbogbo àwọn orílẹ̀-èdè ńláńlá sì ń gbé abẹ́ ibòji rẹ̀.
7 Ẹwà rẹ̀ ga lọ́lá, àwọn ẹ̀ka rẹ̀ sì gùn dáadáa, Torí pé àwọn gbòǹgbò rẹ̀ wọnú omi tó pọ̀.
8 Kò sí igi kédárì kankan nínú ọgbà Ọlọ́run tó ṣeé fi wé e. Kò sí igi júnípà kankan tí ẹ̀ka rẹ̀ dà bíi tirẹ̀, Kò sì sí àwọn igi alára dídán tí ẹ̀ka wọn dà bíi tirẹ̀. Kò sí igi míì nínú ọgbà Ọlọ́run tó lẹ́wà bíi tirẹ̀.
9 Mo mú kó rẹwà, kí ewé rẹ̀ sì pọ̀ rẹpẹtẹ, Gbogbo igi yòókù tó wà ní Édẹ́nì, nínú ọgbà Ọlọ́run tòótọ́ sì ń jowú rẹ̀.’
10 “Torí náà, ohun tí Jèhófà Olúwa Ọba Aláṣẹ sọ nìyí: ‘Torí pé ó ga gan-an, tí orí rẹ̀ kan àwọsánmà, tó sì ń gbéra ga nínú ọkàn rẹ̀ torí pé ó ga,
11 èmi yóò fi í lé alágbára tó ń ṣàkóso àwọn orílẹ̀-èdè lọ́wọ́. Ó dájú pé ó máa bá a jà, èmi yóò sì kọ̀ ọ́ torí ìwà ìkà rẹ̀.
12 Àwọn àjèjì, àwọn tó burú jù láàárín àwọn orílẹ̀-èdè, yóò gé e lulẹ̀, wọ́n á sì pa á tì sórí àwọn òkè, àwọn ewé rẹ̀ á já bọ́ sí gbogbo àfonífojì, àwọn ẹ̀ka rẹ̀ á sì ṣẹ́ sínú gbogbo odò ilẹ̀ náà. Gbogbo èèyàn ayé yóò kúrò lábẹ́ ibòji rẹ̀, wọ́n á sì pa á tì.
13 Gbogbo ẹyẹ ojú ọ̀run á máa gbé lórí ìtì rẹ̀ tó wó lulẹ̀, gbogbo ẹran inú igbó á sì máa gbé lórí àwọn ẹ̀ka rẹ̀.
14 Èyí máa rí bẹ́ẹ̀, kó má bàa sí igi kankan tó wà lẹ́gbẹ̀ẹ́ omi tó máa ga tó bẹ́ẹ̀, tí orí rẹ̀ á kan àwọsánmà, kí igi kankan tó ń rí omi mu dáadáa má sì ga tó wọn. Torí gbogbo wọn ló máa kú, wọ́n á lọ sí ilẹ̀ tó wà nísàlẹ̀, pẹ̀lú àwọn ọmọ aráyé tí wọ́n ń lọ sínú kòtò.’
15 “Ohun tí Jèhófà Olúwa Ọba Aláṣẹ sọ nìyí: ‘Ní ọjọ́ tó bá lọ sínú Isà Òkú, màá mú kí wọ́n ṣọ̀fọ̀. Torí náà, èmi yóò bo ibú omi, màá sì sé àwọn odò rẹ̀ kí omi tó pọ̀ náà má bàa ṣàn. Màá mú kí Lẹ́bánónì ṣókùnkùn torí rẹ̀, gbogbo igi oko yóò sì gbẹ dà nù.
16 Tí ìró ìṣubú rẹ̀ bá dún, màá mú kí àwọn orílẹ̀-èdè gbọ̀n rìrì nígbà tí mo bá mú un lọ sí Isà Òkú pẹ̀lú gbogbo àwọn tó ń lọ sínú kòtò àti gbogbo igi Édẹ́nì, èyí tó dáa jù tó sì jẹ́ ààyò ti Lẹ́bánónì, gbogbo àwọn tó ń rí omi mu dáadáa, yóò rí ìtùnú ní ilẹ̀ tó wà nísàlẹ̀.
17 Wọ́n ti bá a lọ sínú Isà Òkú, sọ́dọ̀ àwọn tí wọ́n fi idà pa, pẹ̀lú àwọn tó ń tì í lẹ́yìn, tí wọ́n ń gbé lábẹ́ òjìji rẹ̀ láàárín àwọn orílẹ̀-èdè.’
18 “‘Igi wo ní Édẹ́nì ló ní ògo tó sì lágbára bíi tìrẹ? Àmọ́, ó dájú pé ìwọ àti àwọn igi Édẹ́nì yóò lọ sínú ilẹ̀ tó wà nísàlẹ̀. Àárín àwọn aláìdádọ̀dọ́ ni wàá dùbúlẹ̀ sí, pẹ̀lú àwọn tí wọ́n fi idà pa. Ohun tó máa ṣẹlẹ̀ sí Fáráò àti gbogbo èèyàn rẹ̀ nìyí,’ ni Jèhófà Olúwa Ọba Aláṣẹ wí.”
32 Ní ọdún kejìlá, ní oṣù kejìlá, ní ọjọ́ kìíní oṣù náà, Jèhófà tún bá mi sọ̀rọ̀, ó ní:
2 “Ọmọ èèyàn, kọ orin arò nípa Fáráò ọba Íjíbítì, kí o sì sọ fún un pé, ‘O dà bí ọmọ kìnnìún tó lágbára ní àwọn orílẹ̀-èdè, Àmọ́ wọ́n ti pa ọ́ lẹ́nu mọ́. O dà bí ẹran ńlá inú òkun, ò ń jà gùdù nínú odò rẹ, Ò ń fi ẹsẹ̀ rẹ da omi rú, o sì ń dọ̀tí àwọn odò.’
3 Ohun tí Jèhófà Olúwa Ọba Aláṣẹ sọ nìyí: ‘Màá da àwọ̀n mi bò ọ́ nípasẹ̀ ọ̀pọ̀ orílẹ̀-èdè tó kóra jọ, Wọ́n á sì fi àwọ̀n mi wọ́ ọ síta.
4 Èmi yóò pa ọ́ tì sórí ilẹ̀; Màá jù ọ́ sórí pápá gbalasa. Màá mú kí gbogbo ẹyẹ ojú ọ̀run bà lé ọ, Màá sì fi ọ́ bọ́ àwọn ẹran inú igbó ní gbogbo ayé.
5 Èmi yóò ju ẹran rẹ sórí àwọn òkè, Màá sì fi ara rẹ tó ṣẹ́ kù kún inú àwọn àfonífojì.
6 Màá fi ẹ̀jẹ̀ rẹ tó ń tú jáde rin ilẹ̀ náà títí dé orí àwọn òkè, Yóò sì kún inú àwọn odò.’
7 ‘Tí òpin bá sì ti dé bá ọ, èmi yóò bo ojú ọ̀run, màá sì mú kí àwọn ìràwọ̀ wọn ṣókùnkùn. Màá fi ìkùukùu bo oòrùn, Òṣùpá kò sì ní mọ́lẹ̀.
8 Èmi yóò mú kí gbogbo orísun ìmọ́lẹ̀ ojú ọ̀run ṣókùnkùn torí rẹ, Èmi yóò sì mú kí òkùnkùn bo ilẹ̀ rẹ,’ ni Jèhófà Olúwa Ọba Aláṣẹ wí.
9 ‘Èmi yóò mú kí ìdààmú bá ọkàn ọ̀pọ̀ èèyàn nígbà tí mo bá mú àwọn èèyàn rẹ tí wọ́n kó lẹ́rú lọ sí àwọn orílẹ̀-èdè míì, Lọ sí àwọn ilẹ̀ tí o kò mọ̀.
10 Èmi yóò mú kí ẹnu ya ọ̀pọ̀ èèyàn, Ìbẹ̀rù á sì mú kí àwọn ọba wọn gbọ̀n rìrì torí rẹ nígbà tí mo bá fi idà mi níwájú wọn. Kálukú wọn á máa gbọ̀n jìnnìjìnnì, torí ẹ̀mí ara rẹ̀, Ní ọjọ́ tí o bá ṣubú.’
11 Torí ohun tí Jèhófà Olúwa Ọba Aláṣẹ sọ nìyí: ‘Idà ọba Bábílónì yóò wá sórí rẹ.
12 Èmi yóò mú kí idà àwọn jagunjagun tó lákíkanjú pa ọ̀pọ̀ rẹpẹtẹ èèyàn rẹ, Àwọn tó burú jù láàárín àwọn orílẹ̀-èdè, gbogbo wọn. Wọ́n á rẹ ìgbéraga Íjíbítì wálẹ̀, wọ́n á sì run gbogbo èèyàn rẹ̀ tó pọ̀ rẹpẹtẹ.
13 Màá pa gbogbo ẹran ọ̀sìn rẹ̀ tó wà lẹ́gbẹ̀ẹ́ omi rẹ̀ tó pọ̀ run, Ẹsẹ̀ èèyàn tàbí pátákò ẹran ọ̀sìn kankan kò sì ní dà wọ́n rú mọ́.’
14 ‘Ní àkókò yẹn, èmi yóò mú kí omi wọn tòrò, Màá sì mú kí odò wọn ṣàn bí òróró’ ni Jèhófà Olúwa Ọba Aláṣẹ wí.
15 ‘Nígbà tí mo bá sọ ilẹ̀ Íjíbítì di ahoro, tí wọ́n kó gbogbo ohun tó wà nínú rẹ̀ lọ, Nígbà tí mo bá pa gbogbo àwọn tó ń gbé inú rẹ̀, Wọ́n á wá mọ̀ pé èmi ni Jèhófà.
16 Orin arò nìyí, ó sì dájú pé àwọn èèyàn máa kọ ọ́; Àwọn ọmọbìnrin àwọn orílẹ̀-èdè máa kọ ọ́. Wọ́n á kọ ọ́ nítorí Íjíbítì àti nítorí gbogbo èèyàn rẹ̀ tó pọ̀ rẹpẹtẹ,’ ni Jèhófà Olúwa Ọba Aláṣẹ wí.”
17 Ní ọdún kejìlá, ní ọjọ́ kẹẹ̀ẹ́dógún oṣù, Jèhófà bá mi sọ̀rọ̀, ó ní:
18 “Ọmọ èèyàn, pohùn réré ẹkún torí àwọn ará Íjíbítì tí wọ́n pọ̀ rẹpẹtẹ, kí o sì mú un lọ sí ilẹ̀ tó wà nísàlẹ̀, òun àti àwọn ọmọbìnrin àwọn orílẹ̀-èdè tó lágbára, pẹ̀lú àwọn tó ń lọ sínú kòtò.
19 “‘Ta ni ìwọ fi ẹwà rẹ jù lọ? Lọ sísàlẹ̀, kí o lọ dùbúlẹ̀ pẹ̀lú àwọn aláìdádọ̀dọ́!’
20 “‘Wọ́n á ṣubú sí àárín àwọn tí wọ́n fi idà pa. Wọ́n ti fà á lé idà lọ́wọ́; ẹ wọ́ ọ lọ, pẹ̀lú gbogbo èèyàn rẹ̀ tó pọ̀ rẹpẹtẹ.
21 “‘Láti inú Isà Òkú ni àwọn jagunjagun tó lákíkanjú jù lọ yóò ti bá òun àti àwọn tó ń ràn án lọ́wọ́ sọ̀rọ̀. Ó dájú pé wọ́n á lọ sí ìsàlẹ̀, wọ́n á sì dùbúlẹ̀ bí àwọn aláìdádọ̀dọ́ tí wọ́n fi idà pa.
22 Ásíríà àti gbogbo àwọn èèyàn rẹ̀ wà níbẹ̀. Sàréè wọn yí i ká, gbogbo wọn ni wọ́n fi idà pa.
23 Ìsàlẹ̀ kòtò ni àwọn sàréè rẹ̀ wà, àwọn èèyàn rẹ̀ sì yí sàréè rẹ̀ ká, gbogbo wọn ni wọ́n fi idà pa, torí wọ́n dẹ́rù bani ní ilẹ̀ alààyè.
24 “‘Élámù àti gbogbo èèyàn rẹ̀ tó pọ̀ rẹpẹtẹ wà níbẹ̀ tí wọ́n yí sàréè rẹ̀ ká, gbogbo wọn ni wọ́n fi idà pa. Wọ́n ti lọ sí ilẹ̀ tó wà nísàlẹ̀ láìdádọ̀dọ́, àwọn tí wọ́n dẹ́rù bani ní ilẹ̀ alààyè. Ojú á wá tì wọ́n pẹ̀lú àwọn tó ń lọ sínú kòtò.
25 Wọ́n ti ṣe ibùsùn fún un láàárín àwọn tí wọ́n pa, tòun ti gbogbo èèyàn rẹ̀ tó pọ̀ rẹpẹtẹ tó yí sàréè rẹ̀ ká. Aláìdádọ̀dọ́ ni gbogbo wọn, tí wọ́n fi idà pa, torí wọ́n ń dẹ́rù bani ní ilẹ̀ alààyè; ojú á sì tì wọ́n pẹ̀lú àwọn tó ń lọ sínú kòtò. Àárín àwọn tí wọ́n pa ni wọ́n gbé e sí.
26 “‘Ibẹ̀ ni Méṣékì àti Túbálì àti gbogbo èèyàn wọn tó pọ̀ rẹpẹtẹ wà. Sàréè wọn yí i ká. Aláìdádọ̀dọ́ ni gbogbo wọn, wọ́n fi idà gún wọn pa, torí wọ́n dẹ́rù bani ní ilẹ̀ alààyè.
27 Ṣé wọn ò ní dùbúlẹ̀ pẹ̀lú àwọn jagunjagun tó lákíkanjú tí kò dádọ̀dọ́, tí wọ́n ti ṣubú, tí wọ́n sì lọ sínú Isà Òkú pẹ̀lú àwọn nǹkan tí wọ́n fi ń jagun? Wọ́n á fi idà wọn sábẹ́ orí wọn, wọ́n á sì fi ẹ̀ṣẹ̀ wọn sórí egungun wọn, torí pé àwọn jagunjagun tó lákíkanjú yìí dẹ́rù bani ní ilẹ̀ alààyè.
28 Àmọ́ ní tìrẹ, wọn yóò tẹ̀ ọ́ rẹ́ láàárín àwọn aláìdádọ̀dọ́, ìwọ yóò sì dùbúlẹ̀ pẹ̀lú àwọn tí wọ́n fi idà pa.
29 “‘Édómù wà níbẹ̀, pẹ̀lú àwọn ọba rẹ̀ àti gbogbo ìjòyè rẹ̀, àwọn tó jẹ́ pé, láìka bí wọ́n ṣe lágbára sí, wọ́n dùbúlẹ̀ sáàárín àwọn tí wọ́n fi idà pa; àwọn náà yóò dùbúlẹ̀ pẹ̀lú àwọn aláìdádọ̀dọ́ àti àwọn tó ń lọ sínú kòtò.
30 “‘Gbogbo àwọn ìjòyè àríwá wà níbẹ̀, pẹ̀lú gbogbo àwọn ará Sídónì, tí wọ́n fi ìtìjú lọ sísàlẹ̀ pẹ̀lú àwọn tí wọ́n pa, láìka bí wọ́n ṣe fi agbára wọn dẹ́rù bani sí. Wọn yóò dùbúlẹ̀ láìdádọ̀dọ́ pẹ̀lú àwọn tí wọ́n fi idà pa, ojú á sì tì wọ́n pẹ̀lú àwọn tó ń lọ sínú kòtò.
31 “‘Fáráò yóò rí gbogbo nǹkan yìí, gbogbo ohun tó ṣẹlẹ̀ sí ọ̀pọ̀ rẹpẹtẹ èèyàn rẹ̀ yóò sì tù ú nínú; wọn yóò fi idà pa Fáráò àti gbogbo àwọn ọmọ ogun rẹ̀,’ ni Jèhófà Olúwa Ọba Aláṣẹ wí.
32 “‘Torí pé ó dẹ́rù bani ní ilẹ̀ alààyè, Fáráò àti àwọn èèyàn rẹ̀ tó pọ̀ rẹpẹtẹ yóò lọ sinmi pẹ̀lú àwọn aláìdádọ̀dọ́, pẹ̀lú àwọn tí wọ́n fi idà pa,’ ni Jèhófà Olúwa Ọba Aláṣẹ wí.”
33 Jèhófà bá mi sọ̀rọ̀, ó ní:
2 “Ọmọ èèyàn, bá àwọn ọmọ èèyàn rẹ sọ̀rọ̀, kí o sì sọ fún wọn pé, “‘Ká sọ pé mo mú idà wá sórí ilẹ̀ kan, tí gbogbo èèyàn ilẹ̀ náà mú ọkùnrin kan, tí wọ́n sì fi ṣe olùṣọ́ wọn,
3 tó sì rí idà tó ń bọ̀ wá sórí ilẹ̀ náà, tó fun ìwo, tó sì kìlọ̀ fún àwọn èèyàn.
4 Tí ẹnì kan bá gbọ́ tí ìwo dún àmọ́ tí kò fetí sí ìkìlọ̀, tí idà wá, tó sì gba ẹ̀mí rẹ̀, ẹ̀jẹ̀ rẹ̀ yóò wà ní ọrùn òun fúnra rẹ̀.
5 Ó gbọ́ tí ìwo dún, àmọ́ kò gba ìkìlọ̀. Ẹ̀jẹ̀ rẹ̀ yóò wà ní ọrùn rẹ̀. Ká ní ó gba ìkìlọ̀ ni, ì bá gba ẹ̀mí ara rẹ̀ là.
6 “‘Àmọ́ tí olùṣọ́ náà bá rí i pé idà ń bọ̀, tí kò fun ìwo, tí àwọn èèyàn kò sì rí ìkìlọ̀ gbà, tí idà sì dé, tó sì gba ẹ̀mí ẹnì kan nínú wọn, ẹni yẹn á kú nítorí ẹ̀ṣẹ̀ rẹ̀, àmọ́ màá béèrè ẹ̀jẹ̀ rẹ̀ lọ́wọ́ olùṣọ́ náà.’
7 “Ní tìrẹ, ọmọ èèyàn, mo ti fi ọ́ ṣe olùṣọ́ fún ilé Ísírẹ́lì, nígbà tí o bá gbọ́ ọ̀rọ̀ ẹnu mi, kí o bá mi kìlọ̀ fún wọn.
8 Tí mo bá sọ fún ẹni burúkú pé, ‘Ìwọ ẹni burúkú, ó dájú pé wàá kú!’ àmọ́ tí ìwọ kò sọ ohunkóhun láti kìlọ̀ fún ẹni burúkú náà pé kó yí ìwà rẹ̀ pa dà, ẹni burúkú náà yóò kú nítorí ẹ̀ṣẹ̀ rẹ̀, àmọ́ ọwọ́ rẹ ni màá ti béèrè ẹ̀jẹ̀ rẹ̀.
9 Àmọ́ tí o bá kìlọ̀ fún ẹni burúkú pé kó yí ìwà rẹ̀ pa dà tí kò sì yí pa dà, ẹni burúkú náà yóò kú torí ẹ̀ṣẹ̀ rẹ̀, ṣùgbọ́n ó dájú pé ìwọ yóò gba ẹ̀mí rẹ là.
10 “Ìwọ ọmọ èèyàn, sọ fún ilé Ísírẹ́lì pé, ‘O ti sọ pé: “Ọ̀tẹ̀ wa àti ẹ̀ṣẹ̀ wa ti dẹ́rù pa wá, ó ń mú kó rẹ̀ wá; báwo la ṣe máa wá wà láàyè?”’
11 Sọ fún wọn pé, ‘“Bí mo ti wà láàyè,” ni Jèhófà Olúwa Ọba Aláṣẹ wí, “inú mi ò dùn sí ikú ẹni burúkú, bí kò ṣe pé kí ẹni burúkú yí ìwà rẹ̀ pa dà, kó sì máa wà láàyè. Ẹ yí pa dà, ẹ yí ìwà búburú yín pa dà, ṣé ó wá yẹ kí ẹ kú ni, ilé Ísírẹ́lì?”’
12 “Ìwọ ọmọ èèyàn, sọ fún àwọn ọmọ èèyàn rẹ pé, ‘Bí olódodo bá ṣọ̀tẹ̀, òdodo rẹ̀ kò ní gbà á là; bẹ́ẹ̀ sì ni ìwà burúkú ẹni burúkú kò ní mú kó kọsẹ̀ nígbà tó bá fi ìwà búburú rẹ̀ sílẹ̀; olódodo kò sì ní lè máa wà láàyè nítorí òdodo rẹ̀ lọ́jọ́ tó bá dẹ́ṣẹ̀.
13 Tí mo bá sọ fún olódodo pé: “Ó dájú pé ìwọ yóò máa wà láàyè,” tó wá gbẹ́kẹ̀ lé òdodo rẹ̀, tó sì wá ń ṣe ohun tí kò dáa, mi ò ní rántí ìkankan nínú iṣẹ́ òdodo rẹ̀, àmọ́ yóò kú torí ohun tí kò dáa tó ṣe.
14 “‘Tí mo bá sì sọ fún ẹni burúkú pé: “Ó dájú pé wàá kú,” tó wá fi ẹ̀ṣẹ̀ rẹ̀ sílẹ̀, tó sì ń ṣe ohun tó tọ́ àti ohun tó jẹ́ òdodo,
15 tí ẹni burúkú náà wá dá ohun tí wọ́n fi ṣe ìdúró pa dà, tó dá àwọn nǹkan tó jí pa dà, tó ń hùwà tó dáa láti fi hàn pé òun ń tẹ̀ lé àṣẹ tó ń fúnni ní ìyè, ó dájú pé yóò máa wà láàyè. Kò ní kú.
16 Èmi kò ní ka èyíkéyìí nínú ẹ̀ṣẹ̀ tó ti dá sí i lọ́rùn. Ó dájú pé yóò máa wà láàyè torí ó ṣe ohun tó tọ́, ó sì ṣe òdodo.’
17 “Àmọ́ àwọn èèyàn rẹ sọ pé, ‘Ọ̀nà Jèhófà kò tọ́,’ nígbà tó jẹ́ pé ọ̀nà tiwọn ni kò tọ́.
18 “Tí olódodo bá fi òdodo tó ń ṣe sílẹ̀, tó sì wá ń ṣe ohun tí kò dáa, yóò kú nítorí ìwà rẹ̀.
19 Àmọ́ tí ẹni burúkú bá yí pa dà kúrò nínú iṣẹ́ ibi rẹ̀, tó sì ń ṣe ohun tó tọ́ àti ohun tó jẹ́ òdodo, yóò máa wà láàyè torí ohun tó ṣe.
20 “Àmọ́ ẹ ti sọ pé, ‘Ọ̀nà Jèhófà kò tọ́.’ Èmi yóò fi ìwà kálukú dá a lẹ́jọ́, ìwọ ilé Ísírẹ́lì.”
21 Nígbà tó yá, ní ọjọ́ karùn-ún, oṣù kẹwàá, ọdún kejìlá tí a ti wà ní ìgbèkùn, ọkùnrin kan tó sá àsálà kúrò ní Jerúsálẹ́mù wá bá mi, ó sì sọ pé: “Wọ́n ti pa ìlú náà run!”
22 Àmọ́ ní alẹ́ tó ṣáájú ọjọ́ tí ọkùnrin tó sá àsálà náà wá, ọwọ́ Jèhófà wá sára mi, ó sì ti la ẹnu mi kí ọkùnrin náà tó wá bá mi ní àárọ̀. Ẹnu mi wá là, mi ò sì yadi mọ́.
23 Ni Jèhófà bá bá mi sọ̀rọ̀, ó ní:
24 “Ọmọ èèyàn, àwọn tó ń gbé ibi àwókù yìí ń sọ nípa ilẹ̀ Ísírẹ́lì pé, ‘Ẹnì kan péré ni Ábúráhámù, síbẹ̀ ó gba ilẹ̀ náà. Àmọ́ àwa pọ̀; ó dájú pé wọ́n ti fún wa ní ilẹ̀ náà kó lè di ohun ìní wa.’
25 “Torí náà, sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Ẹ̀ ń jẹ oúnjẹ tòun ti ẹ̀jẹ̀ rẹ̀, ẹ̀ ń gbé ojú yín sókè sí àwọn òrìṣà ẹ̀gbin yín, ẹ sì ń ta ẹ̀jẹ̀ sílẹ̀. Ẹ sì wá rò pé ilẹ̀ náà máa di tiyín?
26 Ẹ ti gbẹ́kẹ̀ lé idà yín, ẹ̀ ń ṣe ohun tó ń ríni lára, kálukú yín sì ti bá ìyàwó ọmọnìkejì rẹ̀ sùn. Ẹ sì wá rò pé ilẹ̀ náà máa di tiyín?”’
27 “Ohun tí ìwọ yóò sọ fún wọn ni pé, ‘Ohun tí Jèhófà Olúwa Ọba Aláṣẹ sọ nìyí: “Bí mo ti wà láàyè, wọ́n á fi idà pa àwọn tó ń gbé inú àwókù náà; èmi yóò sọ àwọn tó wà lórí pápá gbalasa di oúnjẹ fún àwọn ẹranko; àrùn yóò sì pa àwọn tó wà nínú ibi ààbò àti ihò inú àwọn àpáta.
28 Èmi yóò mú kí ilẹ̀ náà di ahoro pátápátá, òpin á sì dé bá ìgbéraga rẹ̀, àwọn òkè Ísírẹ́lì yóò di ahoro, ẹnikẹ́ni ò sì ní gba ibẹ̀ kọjá.
29 Wọ́n á sì wá mọ̀ pé èmi ni Jèhófà, nígbà tí mo bá mú kí ilẹ̀ náà di ahoro pátápátá, nítorí gbogbo ohun ìríra tí wọ́n ṣe.”’
30 “Ní tìrẹ, ọmọ èèyàn, àwọn èèyàn rẹ ń bá ara wọn sọ̀rọ̀ nípa rẹ lẹ́gbẹ̀ẹ́ àwọn ògiri àti ní ẹnu ọ̀nà àwọn ilé. Wọ́n ń sọ fún ara wọn, kálukú ń sọ fún arákùnrin rẹ̀ pé, ‘Ẹ wá, ẹ jẹ́ ká gbọ́ ọ̀rọ̀ Jèhófà.’
31 Wọn yóò rọ́ wá bá ọ, kí wọ́n lè jókòó síwájú rẹ bí èèyàn mi; wọ́n á sì gbọ́ ọ̀rọ̀ rẹ, àmọ́ wọn ò ní ṣe ohun tí wọ́n gbọ́. Wọ́n ń fi ẹnu wọn sọ̀rọ̀ dídùn fún ọ, àmọ́ bí wọ́n ṣe máa jèrè tí kò tọ́ ló wà lọ́kàn wọn.
32 Wò ó! Lójú wọn, o dà bí orin ìfẹ́, tí wọ́n fi ohùn dídùn kọ, tí wọ́n sì fi ohun ìkọrin olókùn tín-ín-rín kọ lọ́nà tó já fáfá. Wọ́n á gbọ́ ọ̀rọ̀ rẹ, àmọ́ wọn ò ní tẹ̀ lé e.
33 Ó máa ṣẹ, tó bá ti wá ṣẹ, wọ́n á wá mọ̀ pé wòlíì kan ti wà láàárín wọn.”
34 Jèhófà tún bá mi sọ̀rọ̀, ó ní:
2 “Ọmọ èèyàn, sọ àsọtẹ́lẹ̀ sórí àwọn olùṣọ́ àgùntàn Ísírẹ́lì. Sọ tẹ́lẹ̀, kí o sì sọ fún àwọn olùṣọ́ àgùntàn pé, ‘Ohun tí Jèhófà Olúwa Ọba Aláṣẹ sọ nìyí: “Ẹ gbé, ẹ̀yin olùṣọ́ àgùntàn Ísírẹ́lì, tí ẹ̀ ń bọ́ ara yín! Ǹjẹ́ kì í ṣe agbo ẹran ló yẹ kí ẹ̀yin olùṣọ́ àgùntàn máa bọ́?
3 Ẹ̀ ń jẹ ọ̀rá, ẹ̀ ń wọ aṣọ tí wọ́n fi irun àgùntàn ṣe, ẹ sì ń pa àwọn ẹran tó sanra jù lọ, àmọ́ ẹ ò bọ́ agbo ẹran.
4 Ẹ ò tọ́jú èyí tó rẹ̀ kó lè lágbára, ẹ ò tọ́jú èyí tó ń ṣàìsàn kí ara rẹ̀ lè yá, ẹ ò fi aṣọ wé èyí tó fara pa, ẹ ò lọ mú àwọn tó rìn lọ pa dà wálé, ẹ ò sì wá èyí tó sọ nù; kàkà bẹ́ẹ̀, ọwọ́ líle ni ẹ fi ń dà wọ́n, ẹ sì hùwà ìkà sí wọn.
5 Wọ́n wá fọ́n ká torí kò sí olùṣọ́ àgùntàn; wọ́n fọ́n ká, wọ́n sì di oúnjẹ fún gbogbo ẹran inú igbó.
6 Àwọn àgùntàn mi ń rìn kiri lórí gbogbo òkè ńlá àti lórí gbogbo òkè kéékèèké; àwọn àgùntàn mi fọ́n ká sí gbogbo ayé, kò sì sí ẹni tó ń wá wọn kiri tàbí tó ń béèrè ibi tí wọ́n wà.
7 “‘“Torí náà, ẹ̀yin olùṣọ́ àgùntàn, ẹ gbọ́ ọ̀rọ̀ Jèhófà:
8 ‘“Bí mo ti ń bẹ láàyè,” ni Jèhófà Olúwa Ọba Aláṣẹ wí, “torí pé àwọn àgùntàn mi ti di ẹran tí wọ́n fẹ́ pa, tí wọ́n sì ti di oúnjẹ fún gbogbo ẹran inú igbó, torí pé kò sí olùṣọ́ àgùntàn kankan, tí àwọn olùṣọ́ àgùntàn mi kò sì wá àwọn àgùntàn mi; àmọ́ tí wọ́n ń bọ́ ara wọn, tí wọn ò sì bọ́ àwọn àgùntàn mi,”’
9 torí náà, ẹ̀yin olùṣọ́ àgùntàn, ẹ gbọ́ ọ̀rọ̀ Jèhófà.
10 Ohun tí Jèhófà Olúwa Ọba Aláṣẹ sọ nìyí: ‘Èmi yóò bá àwọn olùṣọ́ àgùntàn náà jà, màá mú kí wọ́n jíhìn ohun tí wọ́n ṣe sí àwọn àgùntàn mi, mi ò ní jẹ́ kí wọ́n bọ́ àwọn àgùntàn mi mọ́, àwọn olùṣọ́ àgùntàn náà kò sì ní bọ́ ara wọn mọ́. Màá gba àwọn àgùntàn mi sílẹ̀ ní ẹnu wọn, wọn ò sì ní rí wọn jẹ mọ́.’”
11 “‘Torí ohun tí Jèhófà Olúwa Ọba Aláṣẹ sọ nìyí: “Wò ó, èmi fúnra mi yóò wá àwọn àgùntàn mi, màá sì bójú tó wọn.
12 Èmi yóò bójú tó àwọn àgùntàn mi bí olùṣọ́ àgùntàn tó rí àwọn àgùntàn rẹ̀ tó fọ́n ká, tó sì ń fún wọn ní oúnjẹ. Èmi yóò gbà wọ́n sílẹ̀ kúrò ní gbogbo ibi tí wọ́n fọ́n ká sí ní ọjọ́ ìkùukùu àti ìṣúdùdù tó kàmàmà.
13 Èmi yóò mú wọn jáde láàárín àwọn èèyàn, màá sì kó wọn jọ láti àwọn ilẹ̀. Èmi yóò mú wọn wá sórí ilẹ̀ wọn, màá sì bọ́ wọn lórí àwọn òkè Ísírẹ́lì, lẹ́gbẹ̀ẹ́ omi tó ń ṣàn àti lẹ́gbẹ̀ẹ́ gbogbo ibi tí wọ́n ń gbé ní ilẹ̀ náà.
14 Èmi yóò bọ́ wọn ní ibi ìjẹko tó dáa, ilẹ̀ tí wọ́n á sì ti máa jẹko yóò wà lórí àwọn òkè gíga Ísírẹ́lì. Wọ́n á dùbúlẹ̀ síbẹ̀, níbi ìjẹko tó dáa, orí ilẹ̀ tó sì dáa jù lórí àwọn òkè Ísírẹ́lì ni wọ́n á ti máa jẹ ewéko.”
15 “‘“Èmi fúnra mi yóò bọ́ àwọn àgùntàn mi, èmi fúnra mi yóò sì mú kí wọ́n dùbúlẹ̀,” ni Jèhófà Olúwa Ọba Aláṣẹ wí.
16 “Màá wá èyí tó sọ nù, màá mú èyí tó rìn lọ pa dà wálé, màá fi aṣọ wé èyí tó fara pa, màá sì tọ́jú èyí tó rẹ̀ kó lè lágbára; àmọ́ èmi yóò pa èyí tó sanra àti èyí tó lágbára. Èmi yóò dá a lẹ́jọ́.”
17 “‘Ní tiyín, ẹ̀yin àgùntàn mi, ohun tí Jèhófà Olúwa Ọba Aláṣẹ sọ nìyí: “Mo máa tó ṣèdájọ́ láàárín àgùntàn kan àti àgùntàn mìíràn, láàárín àwọn àgbò àti àwọn òbúkọ.
18 Ṣé bí ẹ ṣe ń jẹ̀ ní ibi ìjẹko tó dáa jù kò tó yín? Ṣé ó tún yẹ kí ẹ fi ẹsẹ̀ tẹ àwọn ewéko yòókù mọ́lẹ̀ ní ibi ìjẹko yín? Lẹ́yìn tí ẹ sì ti mu omi tó mọ́ jù, ṣé ó wá yẹ kí ẹ fi ẹsẹ̀ yín da omi náà rú?
19 Ṣé kí àwọn àgùntàn mi wá máa jẹ ewéko tí ẹ ti fi ẹsẹ̀ tẹ̀ mọ́lẹ̀, kí wọ́n sì máa mu omi tí ẹ ti fi ẹsẹ̀ dà rú?”
20 “‘Torí náà, ohun tí Jèhófà Olúwa Ọba Aláṣẹ sọ fún wọn nìyí: “Wò ó, èmi fúnra mi yóò ṣèdájọ́ láàárín àgùntàn tó sanra àti èyí tó rù,
21 torí ẹ̀ ń fi ẹ̀gbẹ́ àti èjìká yín tì wọ́n, ẹ sì ń fi ìwo yín kan gbogbo àwọn tó ń ṣàìsàn, títí ẹ fi tú wọn káàkiri.
22 Èmi yóò gba àwọn àgùntàn mi là, wọn ò sì ní dọdẹ wọn mọ́; èmi yóò sì ṣèdájọ́ láàárín àgùntàn àti àgùntàn.
23 Èmi yóò yan olùṣọ́ àgùntàn kan fún wọn, Dáfídì ìránṣẹ́ mi, yóò sì máa bọ́ wọn. Òun fúnra rẹ̀ máa bọ́ wọn, ó sì máa di olùṣọ́ àgùntàn wọn.
24 Èmi Jèhófà yóò di Ọlọ́run wọn, Dáfídì ìránṣẹ́ mi yóò sì di ìjòyè láàárín wọn. Èmi Jèhófà ti sọ̀rọ̀.
25 “‘“Èmi yóò bá wọn dá májẹ̀mú àlàáfíà, èmi yóò sì pa àwọn ẹranko ẹhànnà run ní ilẹ̀ náà, kí wọ́n lè máa gbé láìséwu nínú aginjù, kí wọ́n sì sùn nínú igbó.
26 Èmi yóò mú kí wọ́n di ìbùkún, màá mú kí ibi tó yí òkè mi ká náà di ìbùkún, màá sì mú kí òjò rọ̀ ní àkókò tó yẹ. Ìbùkún á rọ̀ bí òjò.
27 Àwọn igi oko yóò so èso, ilẹ̀ yóò mú èso jáde, wọn yóò sì máa gbé láìséwu lórí ilẹ̀ náà. Wọ́n á sì wá mọ̀ pé èmi ni Jèhófà tí mo bá ṣẹ́ àwọn ọ̀pá àjàgà wọn, tí mo sì gbà wọ́n sílẹ̀ lọ́wọ́ àwọn tó fi wọ́n ṣẹrú.
28 Àwọn orílẹ̀-èdè ò ní dọdẹ wọn mọ́, àwọn ẹran inú igbó ò ní pa wọ́n jẹ, ààbò yóò sì wà lórí wọn, ẹnì kankan ò sì ní dẹ́rù bà wọ́n.
29 “‘“Èmi yóò fún wọn ní oko tó lókìkí, ìyàn ò ní pa wọ́n mọ́ ní ilẹ̀ náà, àwọn orílẹ̀-èdè ò sì ní fi wọ́n ṣẹlẹ́yà mọ́.
30 ‘Wọn yóò wá mọ̀ pé èmi Jèhófà Ọlọ́run wọn wà pẹ̀lú wọn àti pé èèyàn mi ni wọ́n, ìyẹn ilé Ísírẹ́lì,’ ni Jèhófà Olúwa Ọba Aláṣẹ wí.”’
31 “‘Ní tiyín, ẹ̀yin àgùntàn mi, ẹ̀yin àgùntàn tí mò ń bójú tó, èèyàn lẹ jẹ́, èmi sì ni Ọlọ́run yín,’ ni Jèhófà Olúwa Ọba Aláṣẹ wí.”
35 Jèhófà tún bá mi sọ̀rọ̀, ó ní:
2 “Ọmọ èèyàn, yíjú rẹ sí agbègbè olókè Séírì, kí o sì sọ àsọtẹ́lẹ̀ sórí rẹ̀.
3 Sọ fún un pé, ‘Ohun tí Jèhófà Olúwa Ọba Aláṣẹ sọ nìyí: “Èmi yóò bá ọ jà, ìwọ agbègbè olókè Séírì, èmi yóò sì na ọwọ́ mi kí n lè fìyà jẹ ọ́, kí n sì sọ ilẹ̀ rẹ di ahoro.
4 Èmi yóò sọ àwọn ìlú rẹ di àwókù, wàá sì di ahoro; ìwọ yóò sì wá mọ̀ pé èmi ni Jèhófà.
5 Torí pé ìwọ ò yéé kórìíra àwọn ọmọ Ísírẹ́lì, tí o sì fà wọ́n lé idà lọ́wọ́ nígbà tí àjálù dé bá wọn, nígbà tí wọ́n jẹ ìyà ìkẹyìn.”’
6 “‘Torí náà, bí mo ti wà láàyè,’ ni Jèhófà Olúwa Ọba Aláṣẹ wí, ‘èmi yóò mú kí wọ́n ta ẹ̀jẹ̀ rẹ sílẹ̀, ikú yóò sì lépa rẹ. Nítorí pé o kórìíra ẹ̀jẹ̀, ikú yóò lépa rẹ.
7 Màá mú kí agbègbè olókè Séírì di ahoro, èmi yóò sì pa ẹnikẹ́ni tó bá ń kọjá lọ nínú rẹ̀ àti ẹnikẹ́ni tó bá ń pa dà bọ̀.
8 Èmi yóò fi òkú àwọn tí wọ́n pa kún àwọn òkè rẹ̀; àwọn tí wọ́n sì fi idà pa yóò ṣubú sórí àwọn òkè rẹ kéékèèké, sínú àwọn àfonífojì rẹ àti sínú gbogbo omi rẹ tó ń ṣàn.
9 Èmi yóò sọ ọ́ di ahoro títí láé, wọn ò sì ní gbé inú àwọn ìlú rẹ; ẹ ó sì wá mọ̀ pé èmi ni Jèhófà.’
10 “Torí o sọ pé, ‘Orílẹ̀-èdè méjì yìí àti ilẹ̀ méjì yìí yóò di tèmi, méjèèjì á sì di ohun ìní wa,’ bó tiẹ̀ jẹ́ pé Jèhófà fúnra rẹ̀ wà níbẹ̀,
11 ‘torí náà, bí mo ti wà láàyè,’ ni Jèhófà Olúwa Ọba Aláṣẹ wí, ‘bí o ṣe bínú sí wọn, tí o sì jowú wọn torí pé o kórìíra wọn ni èmi náà yóò ṣe sí ọ; màá sì jẹ́ kí wọ́n mọ̀ mí nígbà tí mo bá dá ọ lẹ́jọ́.
12 Ẹ ó wá mọ̀ pé èmi Jèhófà ti gbọ́ gbogbo ọ̀rọ̀ tí kò dáa tí ẹ sọ nípa àwọn òkè Ísírẹ́lì pé: “Wọ́n ti di ahoro, wọ́n sì ti fi wọ́n fún wa ká lè jẹ wọ́n run.”
13 Ẹ fi ìgbéraga sọ̀rọ̀ sí mi, ẹ sì sọ̀rọ̀ sí mi gan-an. Gbogbo rẹ̀ ni mo gbọ́.’
14 “Ohun tí Jèhófà Olúwa Ọba Aláṣẹ sọ nìyí: ‘Inú gbogbo ayé yóò dùn nígbà tí mo bá sọ yín di ahoro.
15 Bí inú yín ṣe dùn nígbà tí ogún ilé Ísírẹ́lì di ahoro, bẹ́ẹ̀ ni màá ṣe sí yín. Ìwọ yóò di ahoro, ìwọ agbègbè olókè Séírì, àní gbogbo Édómù; wọ́n á sì wá mọ̀ pé èmi ni Jèhófà.’”
36 “Ní tìrẹ, ọmọ èèyàn, sọ tẹ́lẹ̀ nípa àwọn òkè Ísírẹ́lì, kí o sì sọ pé, ‘Ẹ̀yin òkè Ísírẹ́lì, ẹ gbọ́ ọ̀rọ̀ Jèhófà.
2 Ohun tí Jèhófà Olúwa Ọba Aláṣẹ sọ nìyí: “Ọ̀tá ti sọ̀rọ̀ sí yín pé, ‘Àháà! Kódà àwọn ibi gíga àtijọ́ ti di ohun ìní wa!’”’
3 “Torí náà, sọ tẹ́lẹ̀, kí o sì sọ pé, ‘Ohun tí Jèhófà Olúwa Ọba Aláṣẹ sọ nìyí: “Torí pé wọ́n ti sọ yín di ahoro, wọ́n sì ti gbógun jà yín láti ibi gbogbo, kí ẹ lè di ohun ìní àwọn tó là á já láàárín àwọn orílẹ̀-èdè, àwọn èèyàn ń sọ̀rọ̀ yín ṣáá, wọ́n sì ń bà yín lórúkọ jẹ́,
4 torí náà, ẹ̀yin òkè Ísírẹ́lì, ẹ gbọ́ ọ̀rọ̀ Jèhófà Olúwa Ọba Aláṣẹ! Ohun tí Jèhófà Olúwa Ọba Aláṣẹ sọ fún àwọn òkè ńlá àti àwọn òkè kéékèèké nìyí, fún àwọn ìṣàn omi àti àwọn àfonífojì, fún àwọn àwókù tó ti di ahoro àti fún àwọn ìlú tí wọ́n pa tì, tí àwọn tó là á já nínú àwọn orílẹ̀-èdè tó yí wọn ká ti kó ní ẹrù, tí wọ́n sì fi ṣe ẹlẹ́yà;
5 ohun tí Jèhófà Olúwa Ọba Aláṣẹ sọ fún àwọn yìí ni pé: ‘Èmi yóò fi ìtara mi tó ń jó bí iná sọ̀rọ̀ sí àwọn tó là á já nínú àwọn orílẹ̀-èdè àti sí gbogbo Édómù, àwọn tí inú wọn dùn gan-an, tí wọ́n sì fi mí ṣẹlẹ́yà nígbà tí wọ́n sọ ilẹ̀ mi di ohun ìní wọn, kí wọ́n lè gba àwọn ibi ìjẹko inú ilẹ̀ náà, kí wọ́n sì kó ohun tó wà nínú rẹ̀.’”’
6 “Torí náà, sọ tẹ́lẹ̀ nípa ilẹ̀ Ísírẹ́lì, kí o sì sọ fún àwọn òkè ńlá àti àwọn òkè kéékèèké, fún àwọn ìṣàn omi àti àwọn àfonífojì pé, ‘Ohun tí Jèhófà Olúwa Ọba Aláṣẹ sọ nìyí: “Wò ó! Èmi yóò fi ìtara àti ìbínú sọ̀rọ̀, torí àwọn orílẹ̀-èdè ti fi ọ́ ṣẹlẹ́yà.”’
7 “Torí náà, ohun tí Jèhófà Olúwa Ọba Aláṣẹ sọ nìyí: ‘Mo gbé ọwọ́ mi sókè láti búra pé ojú yóò ti àwọn orílẹ̀-èdè tó wà yí ká.
8 Àmọ́ ẹ̀yin òkè Ísírẹ́lì, ẹ ó yọ ẹ̀ka, ẹ ó sì so èso fún àwọn èèyàn mi Ísírẹ́lì, torí wọn ò ní pẹ́ pa dà.
9 Torí mo wà pẹ̀lú yín, èmi yóò sì yíjú sí yín. Wọ́n á fi yín dáko, wọ́n á sì fún irúgbìn sínú yín.
10 Màá mú kí àwọn èèyàn rẹ pọ̀ sí i, gbogbo ilé Ísírẹ́lì, gbogbo rẹ̀ pátá, wọ́n á máa gbé inú àwọn ìlú náà, wọ́n á sì tún àwọn àwókù náà kọ́.
11 Àní màá sọ àwọn èèyàn rẹ àti ẹran ọ̀sìn rẹ di púpọ̀; wọ́n á bí sí i, wọ́n á sì pọ̀ sí i. Èmi yóò mú kí wọ́n máa gbé inú rẹ bíi ti tẹ́lẹ̀, èmi yóò sì mú kí nǹkan dáa fún yín ju ti tẹ́lẹ̀ lọ; ẹ ó sì wá mọ̀ pé èmi ni Jèhófà.
12 Èmi yóò mú kí àwọn èèyàn mi, àní àwọn ọmọ Ísírẹ́lì, rìn lórí yín, wọ́n á sì sọ yín di ohun ìní. Ẹ ó di ogún wọn, ẹ ò sì tún ní sọ wọ́n di ẹni tí kò lọ́mọ mọ́.’”
13 “Ohun tí Jèhófà Olúwa Ọba Aláṣẹ sọ nìyí: ‘Torí wọ́n ń sọ fún yín pé, “Ilẹ̀ tó ń jẹ àwọn èèyàn run tó sì ń mú kí àwọn èèyàn rẹ̀ ṣòfò ọmọ ni ìwọ jẹ́,”’
14 ‘torí náà, o ò ní jẹ àwọn èèyàn run mọ́, o ò sì ní sọ àwọn èèyàn rẹ di ẹni tí kò lọ́mọ mọ́,’ ni Jèhófà Olúwa Ọba Aláṣẹ wí.
15 ‘Mi ò ní mú kí àwọn orílẹ̀-èdè sọ̀rọ̀ èébú sí ọ mọ́, mi ò ní mú kí àwọn èèyàn kẹ́gàn rẹ mọ́, o ò sì ní mú àwọn èèyàn rẹ kọsẹ̀ mọ́,’ ni Jèhófà Olúwa Ọba Aláṣẹ wí.”
16 Jèhófà tún bá mi sọ̀rọ̀, ó ní:
17 “Ọmọ èèyàn, nígbà tí ilé Ísírẹ́lì ń gbé lórí ilẹ̀ wọn, wọ́n fi ìwà àti ìṣe wọn sọ ọ́ di aláìmọ́. Lójú mi, ìwà wọn dà bí ìdọ̀tí tó ń jáde lára obìnrin tó ń ṣe nǹkan oṣù.
18 Torí náà, mo bínú sí wọn gan-an torí ẹ̀jẹ̀ tí wọ́n ta sórí ilẹ̀ náà àti torí pé wọ́n fi òrìṣà ẹ̀gbin wọn sọ ilẹ̀ náà di aláìmọ́.
19 Mo wá tú wọn ká sáàárín àwọn orílẹ̀-èdè, mo sì fọ́n wọn ká sí àwọn ilẹ̀. Mo fi ìwà àti ìṣe wọn dá wọn lẹ́jọ́.
20 Àmọ́ nígbà tí wọ́n wá sọ́dọ̀ àwọn orílẹ̀-èdè yẹn, àwọn èèyàn kó ẹ̀gàn bá orúkọ mímọ́ mi bí wọ́n ṣe ń sọ nípa wọn pé, ‘Àwọn èèyàn Jèhófà nìyí, àmọ́ wọ́n fi ilẹ̀ rẹ̀ sílẹ̀.’
21 Torí náà, màá káàánú orúkọ mímọ́ mi tí ilé Ísírẹ́lì kó ẹ̀gàn bá láàárín àwọn orílẹ̀-èdè tí wọ́n lọ.”
22 “Torí náà, sọ fún ilé Ísírẹ́lì pé, ‘Ohun tí Jèhófà Olúwa Ọba Aláṣẹ sọ nìyí: “Ilé Ísírẹ́lì, kì í ṣe torí yín ni mo ṣe gbé ìgbésẹ̀, àmọ́ torí orúkọ mímọ́ mi ni, èyí tí ẹ kó ẹ̀gàn bá láàárín àwọn orílẹ̀-èdè tí ẹ lọ.”’
23 ‘Ó dájú pé màá sọ orúkọ ńlá mi di mímọ́, èyí tí wọ́n kó ẹ̀gàn bá láàárín àwọn orílẹ̀-èdè, tí ẹ kẹ́gàn rẹ̀ láàárín wọn; àwọn orílẹ̀-èdè yóò sì wá mọ̀ pé èmi ni Jèhófà,’ ni Jèhófà Olúwa Ọba Aláṣẹ wí, ‘nígbà tí mo bá fi hàn lójú wọn pé mo jẹ́ mímọ́ láàárín yín.
24 Èmi yóò kó yín látinú àwọn orílẹ̀-èdè, màá pa dà kó yín jọ láti gbogbo ilẹ̀, màá sì mú yín wá sórí ilẹ̀ yín.
25 Èmi yóò wọ́n omi tó mọ́ sí yín lára, ẹ ó sì mọ́; màá wẹ̀ yín mọ́ kúrò nínú gbogbo ìdọ̀tí yín àti gbogbo òrìṣà ẹ̀gbin yín.
26 Èmi yóò fún yín ní ọkàn tuntun, màá sì fi ẹ̀mí tuntun sínú yín. Màá mú ọkàn òkúta kúrò lára yín, màá sì fún yín ní ọkàn ẹran.
27 Èmi yóò fi ẹ̀mí mi sínú yín, màá sì mú kí ẹ máa tẹ̀ lé àwọn ìlànà mi. Ẹ ó máa tẹ̀ lé ìdájọ́ mi, ẹ ó sì máa pa wọ́n mọ́.
28 Ẹ ó wá máa gbé ní ilẹ̀ tí mo fún àwọn baba ńlá yín, ẹ ó di èèyàn mi, màá sì di Ọlọ́run yín.’
29 “‘Èmi yóò gbà yín kúrò nínú gbogbo ìdọ̀tí yín, màá fún yín ní ọkà, èmi yóò sì mú kó pọ̀ gidigidi, mi ò sì ní jẹ́ kí ìyàn mú ní ilẹ̀ yín.
30 Èmi yóò mú kí èso igi àti irè oko pọ̀ jaburata, kí ojú má bàa tì yín mọ́ láàárín àwọn orílẹ̀-èdè torí ìyàn.
31 Ẹ ó wá rántí àwọn ìwà búburú yín àti àwọn ohun tí kò dáa tí ẹ ṣe, ẹ ó sì kórìíra ara yín torí pé ẹ jẹ̀bi àti torí ìwà ìríra yín.
32 Àmọ́ mo fẹ́ kí ẹ mọ̀ pé: Kì í ṣe torí yín ni mo fi ń ṣe èyí,’ ni Jèhófà Olúwa Ọba Aláṣẹ wí. ‘Àmọ́, kí ojú tì yín, ilé Ísírẹ́lì, kí ẹ sì tẹ́ torí ìwà yín.’
33 “Ohun tí Jèhófà Olúwa Ọba Aláṣẹ sọ nìyí: ‘Ní ọjọ́ tí mo bá wẹ̀ yín mọ́ kúrò nínú gbogbo ẹ̀bi yín, èmi yóò mú kí wọ́n máa gbé inú àwọn ìlú náà, màá sì mú kí wọ́n tún àwọn àwókù kọ́.
34 Wọ́n á dáko sí ilẹ̀ tó ti di ahoro tí gbogbo àwọn tó ń kọjá lọ ń wò.
35 Àwọn èèyàn á sì sọ pé: “Ilẹ̀ tó ti di ahoro náà ti dà bí ọgbà Édẹ́nì, àwọn ìlú tó ti di àwókù, tó ti di ahoro, tí wọ́n sì ya lulẹ̀ ti wá ní odi, wọ́n sì ti ń gbé ibẹ̀.”
36 Àwọn orílẹ̀-èdè tó ṣẹ́ kù ní àyíká yín yóò wá mọ̀ pé èmi Jèhófà ti kọ́ ohun tó ya lulẹ̀, mo sì ti gbin ohun tó ti di ahoro. Èmi Jèhófà ti sọ̀rọ̀, mo sì ti ṣe é.’
37 “Ohun tí Jèhófà Olúwa Ọba Aláṣẹ sọ nìyí: ‘Màá tún jẹ́ kí ilé Ísírẹ́lì sọ pé kí n ṣe nǹkan yìí fún wọn: Èmi yóò mú kí àwọn èèyàn wọn pọ̀ sí i bí agbo ẹran.
38 Bí agbo àwọn ẹni mímọ́, bí agbo Jerúsálẹ́mù nígbà àjọ̀dún rẹ̀, bẹ́ẹ̀ ni àwọn ìlú tó ti di àwókù yóò kún fún agbo àwọn èèyàn; wọ́n á sì wá mọ̀ pé èmi ni Jèhófà.’”
37 Ọwọ́ Jèhófà wà lára mi, Jèhófà sì fi ẹ̀mí rẹ̀ gbé mi lọ sí àárín pẹ̀tẹ́lẹ̀, egungun sì kún ibẹ̀.
2 Ó mú mi yí ibẹ̀ ká, mo sì rí i pé egungun pọ̀ gan-an ní pẹ̀tẹ́lẹ̀ náà, wọ́n sì gbẹ gidigidi.
3 Ó bi mí pé: “Ọmọ èèyàn, ǹjẹ́ àwọn egungun yìí tún lè ní ìyè?” Mo fèsì pé: “Jèhófà Olúwa Ọba Aláṣẹ, ìwọ ni ẹni tó mọ̀.”
4 Ó wá sọ fún mi pé: “Sọ tẹ́lẹ̀ sórí àwọn egungun yìí, kí o sì sọ fún wọn pé, ‘Ẹ̀yin egungun gbígbẹ, ẹ gbọ́ ọ̀rọ̀ Jèhófà:
5 “‘Ohun tí Jèhófà Olúwa Ọba Aláṣẹ sọ fún àwọn egungun yìí ni pé: “Èmi yóò mú kí èémí wọnú yín, ẹ ó sì di alààyè.
6 Màá fi iṣan sára yín, màá sì mú kí ẹ ní ẹran lára. Màá fi awọ bò yín, màá fi èémí sínú yín, ẹ ó sì di alààyè; ẹ ó wá mọ̀ pé èmi ni Jèhófà.”’”
7 Torí náà, mo sọ tẹ́lẹ̀ bó ṣe pa á láṣẹ fún mi. Gbàrà tí mo sọ tẹ́lẹ̀, ariwo kan dún, ó dún bí ìgbà tí nǹkan ń rọ́ gììrì, àwọn egungun náà sì bẹ̀rẹ̀ sí í tò pọ̀, egungun so mọ́ egungun.
8 Mo wá rí i tí iṣan àti ẹran bò wọ́n, awọ sì bò wọ́n. Àmọ́ kò tíì sí èémí kankan nínú wọn.
9 Ó wá sọ fún mi pé: “Sọ tẹ́lẹ̀ nípa afẹ́fẹ́. Sọ tẹ́lẹ̀, ọmọ èèyàn, kí o sì sọ fún afẹ́fẹ́ pé, ‘Ohun tí Jèhófà Olúwa Ọba Aláṣẹ sọ nìyí: “Ìwọ afẹ́fẹ́, fẹ́ wá láti igun mẹ́rẹ̀ẹ̀rin, kí o sì fẹ́ lu àwọn èèyàn yìí tí wọ́n pa, kí wọ́n lè di alààyè.”’”
10 Torí náà, mo sọ tẹ́lẹ̀ bó ṣe pa á láṣẹ fún mi, èémí sì wọnú wọn, wọ́n wá di alààyè, wọ́n sì dìde dúró, ọmọ ogun tó pọ̀ gan-an ni wọ́n.
11 Ó wá sọ fún mi pé: “Ọmọ èèyàn, gbogbo ilé Ísírẹ́lì ni àwọn egungun yìí. Wọ́n ń sọ pé, ‘Egungun wa ti gbẹ, a ò sì ní ìrètí mọ́. Wọ́n ti pa wá run pátápátá.’
12 Torí náà, sọ tẹ́lẹ̀, kí o sì sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Ẹ̀yin èèyàn mi, èmi yóò ṣí àwọn sàréè yín, màá sì jí yín dìde látinú àwọn sàréè yín, èmi yóò sì mú yín wá sórí ilẹ̀ Ísírẹ́lì.
13 Ẹ ó sì wá mọ̀ pé èmi ni Jèhófà, ẹ̀yin èèyàn mi, nígbà tí mo bá ṣí àwọn sàréè yín, tí mo sì jí yín dìde látinú àwọn sàréè yín.”’
14 ‘Èmi yóò fi ẹ̀mí mi sínú yín, ẹ ó sì di alààyè, èmi yóò mú kí ẹ máa gbé lórí ilẹ̀ yín; ẹ ó sì wá mọ̀ pé èmi Jèhófà ti sọ̀rọ̀, mo sì ti ṣe é,’ ni Jèhófà wí.”
15 Jèhófà tún bá mi sọ̀rọ̀, ó ní:
16 “Ìwọ ọmọ èèyàn, mú igi kan, kí o sì kọ ọ̀rọ̀ sára rẹ̀ pé, ‘Ti Júdà àti ti àwọn èèyàn Ísírẹ́lì tí wọ́n wà pẹ̀lú rẹ̀.’ Kí o wá mú igi míì, kí o sì kọ ọ̀rọ̀ sára rẹ̀ pé, ‘Ti Jósẹ́fù, igi Éfúrémù àti gbogbo ilé Ísírẹ́lì tí wọ́n wà pẹ̀lú rẹ̀.’
17 Kí o wá mú méjèèjì sún mọ́ra kí wọ́n lè di igi kan ṣoṣo ní ọwọ́ rẹ.
18 Tí àwọn èèyàn rẹ bá sọ fún ọ pé, ‘Ṣé o ò ní sọ ohun tí nǹkan wọ̀nyí túmọ̀ sí fún wa ni?’
19 sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Èmi yóò mú igi Jósẹ́fù, tó wà lọ́wọ́ Éfúrémù àti àwọn ẹ̀yà Ísírẹ́lì tí wọ́n wà pẹ̀lú rẹ̀, èmi yóò sì fi wọ́n mọ́ igi Júdà; èmi yóò sọ wọ́n di igi kan ṣoṣo, wọn yóò sì di ọ̀kan ní ọwọ́ mi.”’
20 Kí o di àwọn igi tí o kọ nǹkan sí lára mú kí wọ́n lè rí i.
21 “Kí o wá sọ fún wọn pé, ‘Ohun tí Jèhófà Olúwa Ọba Aláṣẹ sọ nìyí: “Èmi yóò mú àwọn ọmọ Ísírẹ́lì láti àárín àwọn orílẹ̀-èdè tí wọ́n lọ, èmi yóò kó wọn jọ láti ibi gbogbo, èmi yóò sì mú wọn wá sórí ilẹ̀ wọn.
22 Èmi yóò sọ wọ́n di orílẹ̀-èdè kan ní ilẹ̀ náà, lórí àwọn òkè Ísírẹ́lì, ọba kan ni yóò máa ṣàkóso gbogbo wọn, wọn ò sì ní jẹ́ orílẹ̀-èdè méjì mọ́; bẹ́ẹ̀ ni wọn ò ní pín sí ìjọba méjì mọ́.
23 Wọn ò ní fi àwọn òrìṣà ẹ̀gbin wọn àti àwọn ohun ìríra tí wọ́n ń ṣe àti gbogbo ìṣìnà wọn sọ ara wọn di ẹlẹ́gbin mọ́. Èmi yóò gbà wọ́n nínú gbogbo ìwà àìṣòótọ́ wọn tó mú wọn dẹ́ṣẹ̀, èmi yóò sì wẹ̀ wọ́n mọ́. Wọ́n á di èèyàn mi, èmi yóò sì di Ọlọ́run wọn.
24 “‘“Dáfídì ìránṣẹ́ mi ni yóò jẹ́ ọba wọn, gbogbo wọn á sì ní olùṣọ́ àgùntàn kan. Wọ́n á máa tẹ̀ lé àwọn ìdájọ́ mi, wọ́n á sì máa rí i pé àwọn ń pa àwọn àṣẹ mi mọ́.
25 Wọn yóò máa gbé lórí ilẹ̀ tí mo fún Jékọ́bù ìránṣẹ́ mi, ibi tí àwọn baba ńlá yín gbé, wọn yóò sì máa gbé lórí rẹ̀ títí láé, àwọn àti àwọn ọmọ wọn àti àwọn ọmọ ọmọ wọn; Dáfídì ìránṣẹ́ mi ni yóò sì jẹ́ ìjòyè wọn títí láé.
26 “‘“Èmi yóò bá wọn dá májẹ̀mú àlàáfíà; májẹ̀mú ayérayé ni màá bá wọn dá. Èmi yóò gbé wọn kalẹ̀, màá sọ wọ́n di púpọ̀, màá sì fi ibi mímọ́ mi sí àárín wọn títí láé.
27 Àgọ́ mi yóò wà pẹ̀lú wọn, èmi yóò di Ọlọ́run wọn, wọn yóò sì di èèyàn mi.
28 Àwọn orílẹ̀-èdè á sì wá mọ̀ pé èmi Jèhófà, ni mò ń sọ Ísírẹ́lì di mímọ́ nígbà tí ibi mímọ́ mi bá wà ní àárín wọn títí láé.”’”
38 Jèhófà tún bá mi sọ̀rọ̀, ó ní:
2 “Ọmọ èèyàn, dojú kọ Gọ́ọ̀gù ti ilẹ̀ Mágọ́gù, olórí ìjòyè Méṣékì àti Túbálì, kí o sì sọ àsọtẹ́lẹ̀ sí i.
3 Sọ pé, ‘Ohun tí Jèhófà Olúwa Ọba Aláṣẹ sọ nìyí: “Èmi yóò bá ọ jà, ìwọ Gọ́ọ̀gù, olórí ìjòyè Méṣékì àti Túbálì.
4 Èmi yóò yí ojú rẹ pa dà, màá fi ìwọ̀ kọ́ ọ lẹ́nu, èmi yóò sì mú ìwọ àti gbogbo ọmọ ogun rẹ jáde, àwọn ẹṣin àti àwọn tó ń gẹṣin tí gbogbo wọn wọṣọ iyì, ọ̀pọ̀ rẹpẹtẹ èèyàn pẹ̀lú àwọn apata ńlá àti asà, gbogbo wọn ní idà;
5 Páṣíà, Etiópíà àti Pútì wà pẹ̀lú wọn, gbogbo wọn ní asà àti akoto;
6 Gómérì àti gbogbo ọmọ ogun rẹ̀, ilé Tógámà láti ibi tó jìnnà jù ní àríwá, pẹ̀lú gbogbo ọmọ ogun rẹ̀; ọ̀pọ̀ èèyàn wà pẹ̀lú rẹ.
7 “‘“Ẹ dira ogun, kí ẹ múra sílẹ̀, ìwọ àti gbogbo ọmọ ogun rẹ tí wọ́n kóra jọ sọ́dọ̀ rẹ, ìwọ lo sì máa ṣe ọ̀gágun wọn.
8 “‘“Wàá gbàfiyèsí lẹ́yìn ọ̀pọ̀ ọjọ́. Ní àwọn ọdún tó kẹ́yìn, ìwọ yóò gbógun ja àwọn èèyàn tó ti bọ́ lọ́wọ́ idà, àwọn tó kóra jọ láti inú ọ̀pọ̀ èèyàn sórí àwọn òkè Ísírẹ́lì, tó ti di ahoro tipẹ́. Àárín àwọn èèyàn ni àwọn tó ń gbé ilẹ̀ yìí ti jáde, ààbò sì wà lórí gbogbo wọn.
9 Ìwọ yóò ya bò wọ́n bí ìjì, wàá sì bo ilẹ̀ náà bí ìkùukùu, ìwọ àti gbogbo ọmọ ogun rẹ àti ọ̀pọ̀ èèyàn tó wà pẹ̀lú rẹ.”’
10 “Ohun tí Jèhófà Olúwa Ọba Aláṣẹ sọ nìyí: ‘Ní ọjọ́ yẹn, wàá gbèrò àwọn nǹkan lọ́kàn rẹ, wàá sì gbìmọ̀ ibi.
11 O máa sọ pé: “Èmi yóò gbógun ja ilẹ̀ tí àwọn agbègbè rẹ̀ ṣí sílẹ̀. Èmi yóò wá bá àwọn tó ń gbé láìséwu jà, àwọn tí kò sẹ́nì kankan tó ń yọ wọ́n lẹ́nu, gbogbo wọn ń gbé agbègbè tí kò ní ògiri, ọ̀pá ìdábùú tàbí àwọn ẹnubodè.”
12 Ó máa jẹ́ torí kó lè rí ẹrù tó pọ̀, kó sì kó o, láti gbógun ti àwọn ibi tó ti di ahoro àmọ́ tí wọ́n ti wá ń gbé ibẹ̀ àti láti gbógun ti àwọn èèyàn tí wọ́n tún kó jọ láti àárín àwọn orílẹ̀-èdè, tí wọ́n ń kó ọrọ̀ àti dúkìá jọ, àwọn tó ń gbé ní àárín ayé.
13 “‘Ṣébà àti Dédánì, àwọn oníṣòwò Táṣíṣì  àti gbogbo ọmọ ogun rẹ̀ yóò sọ fún ọ pé: “Ṣé kí o lè rí ẹrù tó pọ̀ kí o sì kó o lo ṣe fẹ́ gbógun jà wọ́n? Ṣé kí o lè kó fàdákà àti wúrà lo ṣe kó àwọn ọmọ ogun rẹ jọ, kí o lè kó ọrọ̀ àti dúkìá, kí o sì rí ẹrù rẹpẹtẹ kó?”’
14 “Torí náà, ọmọ èèyàn, sọ tẹ́lẹ̀, kí o sì sọ fún Gọ́ọ̀gù pé, ‘Ohun tí Jèhófà Olúwa Ọba Aláṣẹ sọ nìyí: “Ní ọjọ́ yẹn, tí àwọn èèyàn mi Ísírẹ́lì bá ń gbé láìséwu, ṣé o ò ní mọ̀?
15 O máa wá láti àyè rẹ, láti ibi tó jìnnà jù ní àríwá, ìwọ àti ọ̀pọ̀ èèyàn pẹ̀lú rẹ, tí gbogbo wọn gun ẹṣin, ọ̀pọ̀ rẹpẹtẹ èèyàn, àwọn ọmọ ogun tó pọ̀ gan-an.
16 Ìwọ yóò wá gbéjà ko àwọn èèyàn mi Ísírẹ́lì bí ìgbà tí ìkùukùu bo ilẹ̀. Ní àwọn ọjọ́ ìkẹyìn, èmi yóò mú kí o wá gbéjà ko ilẹ̀ mi, kí àwọn orílẹ̀-èdè lè mọ̀ mí, kí wọ́n sì mọ̀ pé ẹni mímọ́ ni mí nígbà tí wọ́n bá rí ohun tí mo ṣe sí ọ, ìwọ Gọ́ọ̀gù.”’
17 “Ohun tí Jèhófà Olúwa Ọba Aláṣẹ sọ nìyí: ‘Ṣebí ìwọ náà ni ẹni tí mo sọ̀rọ̀ rẹ̀ nígbà àtijọ́ nípasẹ̀ àwọn ìránṣẹ́ mi, àwọn wòlíì Ísírẹ́lì tí wọ́n sọ tẹ́lẹ̀ fún ọ̀pọ̀ ọdún pé wọ́n á mú ọ wá láti bá wọn jà?’
18 “Jèhófà Olúwa Ọba Aláṣẹ sọ pé, ‘Ní ọjọ́ yẹn, ní ọjọ́ tí Gọ́ọ̀gù bá wá gbógun ja ilẹ̀ Ísírẹ́lì, inú á bí mi gidigidi.
19 Ìtara àti ìbínú mi tó ń jó bí iná ni màá fi sọ̀rọ̀. Ní ọjọ́ yẹn, ìmìtìtì ilẹ̀ tó lágbára gan-an yóò ṣẹlẹ̀ ní ilẹ̀ Ísírẹ́lì.
20 Àwọn ẹja inú òkun, àwọn ẹyẹ ojú ọ̀run, àwọn ẹran inú igbó, gbogbo ẹran tó ń fàyà fà àti gbogbo èèyàn tó wà láyé yóò gbọ̀n rìrì nítorí mi, àwọn òkè yóò wó lulẹ̀, àwọn òkè tó dà gẹ̀rẹ́gẹ̀rẹ́ yóò ṣubú lulẹ̀, gbogbo ògiri yóò sì wó lulẹ̀.’
21 “‘Èmi yóò mú kí idà kan dojú kọ ọ́ lórí gbogbo òkè mi,’ ni Jèhófà Olúwa Ọba Aláṣẹ wí. ‘Kálukú yóò fi idà rẹ̀ bá arákùnrin rẹ̀ jà.
22 Èmi yóò fi àjàkálẹ̀ àrùn àti ikú dá a lẹ́jọ́; èmi yóò mú kí òjò àrọ̀ọ̀rọ̀dá, òkúta yìnyín, iná àti imí ọjọ́ rọ̀ lé òun àti àwọn ọmọ ogun rẹ̀ lórí àti ọ̀pọ̀lọpọ̀ èèyàn tó wà pẹ̀lú rẹ̀.
23 Ó dájú pé màá gbé ara mi ga, màá jẹ́ kí wọ́n mọ̀ pé ẹni mímọ́ ni mí, màá sì jẹ́ kí àwọn orílẹ̀-èdè mọ irú ẹni tí mo jẹ́; wọ́n á sì wá mọ̀ pé èmi ni Jèhófà.’
39 “Ní tìrẹ, ọmọ èèyàn, sọ àsọtẹ́lẹ̀ sí Gọ́ọ̀gù, kí o sì sọ fún un pé, ‘Ohun tí Jèhófà Olúwa Ọba Aláṣẹ sọ nìyí: “Èmi yóò bá ọ jà, Gọ́ọ̀gù, ìwọ olórí ìjòyè Méṣékì àti Túbálì.
2 Èmi yóò mú kí o yíjú pa dà, màá darí rẹ, màá sì mú kí o wá láti ibi tó jìnnà jù ní àríwá, èmi yóò sì mú ọ wá sórí àwọn òkè Ísírẹ́lì.
3 Èmi yóò gbá ọfà rẹ dà nù ní ọwọ́ òsì rẹ, èmi yóò sì mú kí àwọn ọfà rẹ já bọ́ kúrò ní ọwọ́ ọ̀tún rẹ.
4 Ìwọ yóò ṣubú sí orí àwọn òkè Ísírẹ́lì, ìwọ àti gbogbo ọmọ ogun rẹ àti àwọn èèyàn tí yóò wà pẹ̀lú rẹ. Màá mú kí onírúurú ẹyẹ aṣọdẹ àti ẹran inú igbó fi ọ́ ṣe oúnjẹ.”’
5 “‘Wàá ṣubú sórí pápá gbalasa, bẹ́ẹ̀ ni mo sọ,’ ni Jèhófà Olúwa Ọba Aláṣẹ wí.
6 “‘Màá mú kí iná jó Mágọ́gù àti àwọn tó ń gbé àwọn erékùṣù láìséwu, wọ́n á sì wá mọ̀ pé èmi ni Jèhófà.
7 Màá mú kí àwọn èèyàn mi Ísírẹ́lì mọ orúkọ mímọ́ mi, mi ò sì tún ní jẹ́ kí wọ́n kó ẹ̀gàn bá orúkọ mímọ́ mi mọ́; àwọn orílẹ̀-èdè á sì wá mọ̀ pé èmi ni Jèhófà, Ẹni Mímọ́ ní Ísírẹ́lì.’
8 “‘Àní, ó ń bọ̀, yóò sì ṣẹlẹ̀,’ ni Jèhófà Olúwa Ọba Aláṣẹ wí. ‘Ọjọ́ tí mo sọ̀rọ̀ nípa rẹ̀ nìyí.
9 Àwọn tó ń gbé ní àwọn ìlú Ísírẹ́lì yóò jáde lọ, wọ́n á sì fi àwọn ohun ìjà dáná, àwọn asà àti àwọn apata, àwọn ọrun àti àwọn ọfà, àwọn kóńdó àti àwọn aṣóró. Wọn yóò sì fi wọ́n dáná fún ọdún méje.
10 Wọn kò ní máa lọ ṣa igi lóko tàbí kí wọ́n ṣẹ́gi ìdáná nínú igbó torí àwọn ohun ìjà náà ni wọ́n á fi dáná.’ “‘Wọn yóò kó ẹrù àwọn tó ti kó wọn lẹ́rù rí, wọn yóò sì kó ohun ìní àwọn tó máa ń kó ohun ìní wọn,’ ni Jèhófà Olúwa Ọba Aláṣẹ wí.
11 “‘Ní ọjọ́ yẹn, èmi yóò yan ibì kan níbẹ̀ ní Ísírẹ́lì tí wọn yóò sin Gọ́ọ̀gù sí, ní àfonífojì tí àwọn tó ń rìnrìn àjò ní ìlà oòrùn òkun ń gbà kọjá, yóò sì dí ọ̀nà tí wọ́n ń gbà kọjá. Ibẹ̀ ni wọn yóò sin Gọ́ọ̀gù àti gbogbo èèyàn rẹ̀ tó pọ̀ rẹpẹtẹ sí, wọ́n á sì máa pe ibẹ̀ ní Àfonífojì Hamoni-Gọ́ọ̀gù.
12 Oṣù méje ni ilé Ísírẹ́lì máa fi sin wọ́n kí wọ́n lè fọ ilẹ̀ náà mọ́.
13 Gbogbo èèyàn ilẹ̀ náà ni yóò sin wọ́n, èyí sì máa mú kí wọ́n lókìkí ní ọjọ́ tí mo bá ṣe ara mi lógo,’ ni Jèhófà Olúwa Ọba Aláṣẹ wí.
14 “‘Wọ́n á yan àwọn èèyàn tí yóò máa lọ káàkiri ilẹ̀ náà, kí wọ́n lè sin àwọn òkú tó ṣẹ́ kù lórí ilẹ̀, láti fọ ilẹ̀ náà mọ́. Oṣù méje ni wọ́n á fi máa lọ káàkiri.
15 Tí àwọn tó ń lọ káàkiri ilẹ̀ náà bá rí egungun èèyàn, wọ́n á fi àmì kan sí ẹ̀gbẹ́ rẹ̀. Àwọn tí wọ́n yàn láti sin òkú yóò wá lọ sin ín sí Àfonífojì Hamoni-Gọ́ọ̀gù.
16 Ìlú kan tún máa wà níbẹ̀ tí orúkọ rẹ̀ á máa jẹ́ Hámónà. Wọ́n á sì fọ ilẹ̀ náà mọ́.’
17 “Ní tìrẹ, ọmọ èèyàn, ohun tí Jèhófà Olúwa Ọba Aláṣẹ sọ nìyí: ‘Sọ fún onírúurú ẹyẹ àti gbogbo ẹran inú igbó pé, “Ẹ kó ara yín jọ, kí ẹ sì wá. Ẹ kóra jọ yí ká ẹbọ mi tí mò ń pèsè fún yín, ẹbọ tó pọ̀ gan-an lórí àwọn òkè Ísírẹ́lì. Ẹ ó jẹ ẹran, ẹ ó sì mu ẹ̀jẹ̀.
18 Ẹ ó jẹ ẹran àwọn alágbára, ẹ ó sì mu ẹ̀jẹ̀ àwọn ìjòyè ayé, àwọn àgbò, àwọn ọ̀dọ́ àgùntàn, àwọn òbúkọ àti àwọn akọ màlúù, gbogbo ẹran Báṣánì tí wọ́n bọ́ sanra.
19 Ẹ ó jẹ ọ̀rá ní àjẹyó, ẹ ó sì mu ẹ̀jẹ̀ yó nínú ẹbọ tí mo pèsè fún yín.”’
20 “‘Ẹ ó jẹ ẹṣin àti àwọn tó ń gun kẹ̀kẹ́ ẹṣin, àwọn alágbára àti onírúurú jagunjagun lórí tábìlì mi, ẹ ó sì yó,’ ni Jèhófà Olúwa Ọba Aláṣẹ wí.
21 “‘Èmi yóò fi ògo mi hàn láàárín àwọn orílẹ̀-èdè, gbogbo orílẹ̀-èdè yóò sì rí ìdájọ́ tí mo ṣe àti bí mo ṣe fi agbára hàn láàárín wọn.
22 Láti ọjọ́ yẹn lọ, ilé Ísírẹ́lì á wá mọ̀ pé èmi ni Jèhófà Ọlọ́run wọn.
23 Àwọn orílẹ̀-èdè á sì wá mọ̀ pé torí ẹ̀ṣẹ̀ ilé Ísírẹ́lì, torí wọ́n hùwà àìṣòótọ́ sí mi ni wọ́n fi lọ sí ìgbèkùn. Torí náà, mo fi ojú mi pa mọ́ fún wọn, mo fi wọ́n lé àwọn ọ̀tá wọn lọ́wọ́, idà sì pa gbogbo wọn.
24 Mo fìyà jẹ wọ́n nítorí ìwà àìmọ́ wọn àti ẹ̀ṣẹ̀ wọn, mo sì fi ojú mi pa mọ́ fún wọn.’
25 “Torí náà, ohun tí Jèhófà Olúwa Ọba Aláṣẹ sọ nìyí: ‘Èmi yóò dá àwọn èèyàn Jékọ́bù tí wọ́n kó lẹ́rú pa dà, màá sì ṣàánú gbogbo ilé Ísírẹ́lì; èmi yóò fi ìtara gbèjà orúkọ mímọ́ mi.
26 Lẹ́yìn tí wọ́n bá sì ti dójú tì wọ́n torí gbogbo ìwà àìṣòótọ́ tí wọ́n hù sí mi, wọn yóò máa gbé lórí ilẹ̀ wọn láìséwu, ẹnì kankan ò sì ní dẹ́rù bà wọ́n.
27 Nígbà tí mo bá mú wọn pa dà láti ọ̀dọ̀ àwọn èèyàn, tí mo sì kó wọn jọ láti ilẹ̀ àwọn ọ̀tá wọn, èmi yóò tún mú kí wọ́n mọ̀ pé ẹni mímọ́ ni mí lójú ọ̀pọ̀ orílẹ̀-èdè.’
28 “‘Wọ́n á wá mọ̀ pé èmi ni Jèhófà Ọlọ́run wọn nígbà tí mo bá mú kí wọ́n lọ sí ìgbèkùn ní àárín àwọn orílẹ̀-èdè, tí mo sì kó wọn jọ pa dà sórí ilẹ̀ wọn, láìfi ìkankan nínú wọn sílẹ̀.
29 Mi ò ní fi ojú mi pa mọ́ fún wọn mọ́, torí màá tú ẹ̀mí mi sórí ilé Ísírẹ́lì,’ ni Jèhófà Olúwa Ọba Aláṣẹ wí.”
44 Ó mú mi pa dà wá sí ẹnubodè ibi mímọ́ tó wà níta tó dojú kọ ìlà oòrùn, ó sì wà ní títì pa.
2 Jèhófà wá sọ fún mi pé: “Ẹnubodè yìí yóò wà ní títì pa. Wọn ò ní ṣí i, èèyàn kankan ò sì ní gba ibẹ̀ wọlé; torí Jèhófà, Ọlọ́run Ísírẹ́lì, ti gba ibẹ̀ wọlé, torí náà, yóò wà ní títì pa.
3 Àmọ́, ìjòyè yóò jókòó síbẹ̀ kó lè jẹ oúnjẹ níwájú Jèhófà, torí ìjòyè ni. Yóò gba ibi àbáwọlé ẹnubodè náà wọlé, ibẹ̀ sì ni yóò gbà jáde.”
4 Lẹ́yìn náà, ó mú mi gba ẹnubodè àríwá wá sí iwájú tẹ́ńpìlì náà. Nígbà tí mo wò, mo rí i pé ògo Jèhófà kún inú tẹ́ńpìlì Jèhófà. Torí náà, mo dojú bolẹ̀.
5 Jèhófà wá sọ fún mi pé: “Ọmọ èèyàn, fiyè sílẹ̀, la ojú rẹ sílẹ̀, kí o sì fetí sílẹ̀ dáadáa sí gbogbo ohun tí mo bá sọ fún ọ nípa àwọn ìlànà àti òfin tẹ́ńpìlì Jèhófà. Fiyè sí ẹnu ọ̀nà àbáwọlé tẹ́ńpìlì náà dáadáa àti gbogbo ọ̀nà àbájáde ibi mímọ́.
6 Kí o sọ fún ilé Ísírẹ́lì tí wọ́n ya ọlọ̀tẹ̀ pé, ‘Ohun tí Jèhófà Olúwa Ọba Aláṣẹ sọ nìyí: “Ìwà ìríra tí ẹ̀ ń hù tó gẹ́ẹ́, ilé Ísírẹ́lì.
7 Tí ẹ bá mú àwọn àjèjì tí kò kọlà ọkàn àti ara wá sínú ibi mímọ́ mi, ṣe ni wọ́n ń sọ tẹ́ńpìlì mi di aláìmọ́. Ẹ̀ ń gbé oúnjẹ, ọ̀rá àti ẹ̀jẹ̀ wá fún mi, àmọ́ torí ìwà ìríra yín, ẹ̀ ń da májẹ̀mú mi.
8 Ẹ ò bójú tó àwọn ohun mímọ́ mi. Kàkà bẹ́ẹ̀, ẹ̀ ń yan àwọn ẹlòmíì pé kí wọ́n bójú tó iṣẹ́ nínú ibi mímọ́ mi.”’
9 “‘Ohun tí Jèhófà Olúwa Ọba Aláṣẹ sọ nìyí: “Àjèjì kankan tó ń gbé ní Ísírẹ́lì, tí kò kọlà ọkàn àti ara kò gbọ́dọ̀ wọnú ibi mímọ́ mi.”’
10 “‘Àmọ́ àwọn ọmọ Léfì tí wọ́n kúrò lẹ́yìn mi nígbà tí Ísírẹ́lì fi mí sílẹ̀ kí wọ́n lè tẹ̀ lé àwọn òrìṣà ẹ̀gbin wọn yóò jìyà ẹ̀ṣẹ̀ wọn.
11 Wọ́n á di ìránṣẹ́ ní ibi mímọ́ mi kí wọ́n lè máa bójú tó àwọn ẹnubodè tẹ́ńpìlì, kí wọ́n sì máa ṣiṣẹ́ nínú tẹ́ńpìlì. Wọn yóò pa ẹran tí wọ́n fẹ́ fi rú odindi ẹbọ sísun àti ẹran tí wọ́n fẹ́ fi rúbọ torí àwọn èèyàn, wọn yóò sì dúró níwájú àwọn èèyàn náà kí wọ́n lè máa ṣiṣẹ́ fún wọn.
12 Torí pé iwájú àwọn òrìṣà ẹ̀gbin wọn ni àwọn ọmọ Léfì náà ti ṣiṣẹ́ fún wọn, tí wọ́n sì di ohun ìkọ̀sẹ̀ tó mú kí ilé Ísírẹ́lì dẹ́ṣẹ̀, ìdí nìyẹn tí mo fi gbé ọwọ́ mi sókè sí wọn tí mo sì búra, wọ́n á sì jìyà ẹ̀ṣẹ̀ wọn,’ ni Jèhófà Olúwa Ọba Aláṣẹ wí.
13 ‘Wọn ò ní wá sọ́dọ̀ mi láti ṣe àlùfáà mi, wọn ò ní sún mọ́ èyíkéyìí nínú àwọn ohun mímọ́ mi tàbí ohun mímọ́ jù lọ, ojú á sì tì wọ́n torí ohun ìríra tí wọ́n ṣe.
14 Àmọ́ èmi yóò mú kí wọ́n máa bójú tó àwọn iṣẹ́ inú tẹ́ńpìlì, màá mú kí wọ́n máa bójú tó ohun tí wọ́n ń ṣe níbẹ̀ àti gbogbo nǹkan tó yẹ kí wọ́n ṣe nínú rẹ̀.’
15 “‘Ní ti àwọn ọmọ Léfì tí wọ́n jẹ́ àlùfáà, àwọn ọmọ Sádókù, àwọn tó ń bójú tó iṣẹ́ tí wọ́n ń ṣe nínú ibi mímọ́ mi nígbà tí àwọn ọmọ Ísírẹ́lì fi mí sílẹ̀, wọn yóò wá sọ́dọ̀ mi kí wọ́n lè ṣiṣẹ́ fún mi, wọn yóò sì dúró níwájú mi kí wọ́n lè fi ọ̀rá àti ẹ̀jẹ̀ rúbọ sí mi,’ ni Jèhófà Olúwa Ọba Aláṣẹ wí.
16 ‘Àwọn ni yóò wọnú ibi mímọ́ mi, wọ́n á wá síbi tábìlì mi kí wọ́n lè ṣiṣẹ́ fún mi, wọ́n á sì bójú tó iṣẹ́ tó yẹ kí wọ́n ṣe fún mi.
17 “‘Tí wọ́n bá wá sí àwọn ẹnubodè àgbàlá inú, kí wọ́n wọ aṣọ ọ̀gbọ̀. Wọn ò gbọ́dọ̀ wọ aṣọ kankan tí wọ́n fi irun àgùntàn ṣe nígbà tí wọ́n bá ń ṣiṣẹ́ ní àwọn ẹnubodè àgbàlá inú tàbí tí wọ́n bá wọlé.
18 Kí wọ́n wé láwàní tí wọ́n fi aṣọ ọ̀gbọ̀ ṣe sórí, kí wọ́n sì wọ ṣòkòtò péńpé tí wọ́n fi aṣọ ọ̀gbọ̀ ṣe tó máa bo ìbàdí wọn. Wọn kò gbọ́dọ̀ wọ ohunkóhun tó máa jẹ́ kí wọ́n làágùn.
19 Kí wọ́n tó jáde lọ sí àgbàlá ìta, ní àgbàlá ìta tí àwọn èèyàn wà, kí wọ́n bọ́ aṣọ tí wọ́n fi ń ṣiṣẹ́, kí wọ́n sì kó wọn sínú àwọn yàrá ìjẹun mímọ́. Kí wọ́n wá wọ aṣọ míì, kí wọ́n má bàa fi aṣọ wọn sọ àwọn èèyàn di mímọ́.
20 Wọn ò gbọ́dọ̀ fá orí wọn, wọn ò sì gbọ́dọ̀ jẹ́ kí irun orí wọn gùn jù. Kí wọ́n máa gé irun orí wọn lọ sílẹ̀.
21 Àwọn àlùfáà kò gbọ́dọ̀ mu wáìnì tí wọ́n bá wá sí àgbàlá inú.
22 Wọn ò gbọ́dọ̀ fẹ́ opó tàbí obìnrin tí ọkọ rẹ̀ kọ̀ sílẹ̀; àmọ́ wọ́n lè fẹ́ ọmọ Ísírẹ́lì tó jẹ́ wúńdíá tàbí ìyàwó àlùfáà tó ti di opó.’
23 “‘Kí wọ́n fún àwọn èèyàn mi ní ìtọ́ni nípa ìyàtọ̀ tó wà láàárín ohun tó mọ́ àti ohun yẹpẹrẹ; wọ́n á sì kọ́ wọn ní ìyàtọ̀ tó wà láàárín ohun tí kò mọ́ àti ohun tó mọ́.
24 Tí ẹjọ́ kan bá wáyé, àwọn ni kí wọ́n ṣe adájọ́; ẹjọ́ tí wọ́n bá dá gbọ́dọ̀ bá àwọn ìdájọ́ mi mu. Kí wọ́n máa tẹ̀ lé àwọn òfin àti ìlànà mi tó wà fún gbogbo àwọn àjọ̀dún mi, kí wọ́n sì máa sọ àwọn sábáàtì mi di mímọ́.
25 Wọn ò gbọ́dọ̀ sún mọ́ òkú èèyàn, torí yóò mú kí wọ́n di aláìmọ́. Àmọ́ wọ́n lè di aláìmọ́ torí bàbá wọn, ìyá wọn, ọmọ wọn ọkùnrin tàbí ọmọ wọn obìnrin, torí arákùnrin wọn tàbí arábìnrin wọn tí kò tíì ní ọkọ.
26 Lẹ́yìn tí wọ́n bá sì ti wẹ àlùfáà kan mọ́, kí wọ́n jẹ́ kó dúró fún ọjọ́ méje.
27 Ní ọjọ́ tó bá wọnú ibi mímọ́, tó wá sí àgbàlá inú láti ṣiṣẹ́ ní ibi mímọ́, kó rú ẹbọ ẹ̀ṣẹ̀ rẹ̀,’ ni Jèhófà Olúwa Ọba Aláṣẹ wí.
28 “‘Èyí ni yóò jẹ́ ogún wọn: Èmi ni ogún wọn. Ẹ má ṣe fún wọn ní ohun ìní kankan ní Ísírẹ́lì, torí èmi ni ohun ìní wọn.
29 Àwọn ni yóò máa jẹ ọrẹ ọkà, ẹbọ ẹ̀ṣẹ̀ àti ẹbọ ẹ̀bi, gbogbo ohun tí wọ́n bá sì yà sọ́tọ̀ ní Ísírẹ́lì yóò di tiwọn.
30 Èyí tó dáa jù nínú gbogbo àkọ́so èso àti onírúurú ọrẹ tí ẹ bá mú wá yóò di ti àwọn àlùfáà. Kí ẹ fún àlùfáà ní àkọ́so ọkà yín tí ẹ ò lọ̀ kúnná. Èyí máa mú kí ìbùkún wà lórí ilé yín.
31 Àwọn àlùfáà kò gbọ́dọ̀ jẹ ẹyẹ tàbí ẹran kankan tó ti kú tàbí èyí tí ẹranko fà ya.’
1 Ní ọdún kẹta àkóso Jèhóákímù ọba Júdà, Nebukadinésárì ọba Bábílónì wá sí Jerúsálẹ́mù, ó sì pàgọ́ tì í.
2 Nígbà tó yá, Jèhófà fi Jèhóákímù ọba Júdà lé e lọ́wọ́, pẹ̀lú àwọn ohun èlò kan ní ilé Ọlọ́run tòótọ́, ó sì kó wọn wá sí ilẹ̀ Ṣínárì sí ilé ọlọ́run rẹ̀. Ó kó àwọn ohun èlò náà sínú ilé ìṣúra ọlọ́run rẹ̀.
3 Ọba wá pàṣẹ fún Áṣípénásì olórí òṣìṣẹ́ ààfin rẹ̀ pé kó mú lára àwọn ọmọ Ísírẹ́lì wá, títí kan àwọn ọmọ ọba àti ọmọ àwọn èèyàn pàtàkì.
4 Kí wọ́n jẹ́ ọ̀dọ́ tí kò ní àbùkù kankan, tí ìrísí wọn dáa, tí wọ́n ní ọgbọ́n, ìmọ̀ àti òye, tí wọ́n sì lè ṣiṣẹ́ ní ààfin ọba. Kí ó kọ́ wọn ní èdè àwọn ará Kálídíà àti bí wọ́n ṣe ń kọ̀wé.
5 Bákan náà, ọba ní kí wọ́n máa fún wọn ní oúnjẹ lójoojúmọ́, lára oúnjẹ aládùn tí ọba ń jẹ àti lára wáìnì tó ń mu. Wọ́n máa fi ọdún mẹ́ta dá wọn lẹ́kọ̀ọ́, tí ọdún náà bá sì ti pé, wọ́n máa bẹ̀rẹ̀ sí í bá ọba ṣiṣẹ́.
6 Àwọn kan wà lára wọn tí wọ́n wá látinú ẹ̀yà Júdà: Dáníẹ́lì, Hananáyà, Míṣáẹ́lì àti Asaráyà.
7 Àgbà òṣìṣẹ́ láàfin sì fún wọn ní orúkọ; ó pe Dáníẹ́lì ní Bẹtiṣásárì, ó pe Hananáyà ní Ṣádírákì, ó pe Míṣáẹ́lì ní Méṣákì, ó sì pe Asaráyà ní Àbẹ́dínígò.
8 Àmọ́ Dáníẹ́lì pinnu lọ́kàn rẹ̀ pé òun ò ní fi oúnjẹ aládùn tí ọba ń jẹ àti wáìnì tó ń mu sọ ara òun di aláìmọ́. Torí náà, ó ní kí àgbà òṣìṣẹ́ láàfin gba òun láyè kí òun má bàa fi àwọn nǹkan yìí sọ ara òun di aláìmọ́.
9 Ọlọ́run tòótọ́ sì mú kí àgbà òṣìṣẹ́ láàfin fi ojúure àti àánú hàn sí Dáníẹ́lì.
10 Àmọ́ àgbà òṣìṣẹ́ láàfin sọ fún Dáníẹ́lì pé: “Ẹ̀rù olúwa mi ọba ń bà mí, ẹni tó ti ṣètò jíjẹ àti mímu yín. Tó bá wá rí i pé ìrísí yín burú ju ti àwọn ọ̀dọ́ yòókù tí ẹ jọ jẹ́ ojúgbà ńkọ́? Ẹ máa jẹ́ kí ọba dá mi lẹ́bi.”
11 Àmọ́ Dáníẹ́lì sọ fún ẹni tí àgbà òṣìṣẹ́ láàfin yàn láti máa tọ́jú Dáníẹ́lì, Hananáyà, Míṣáẹ́lì àti Asaráyà pé:
12 “Jọ̀ọ́, fi ọjọ́ mẹ́wàá dán àwa ìránṣẹ́ rẹ wò, kí o máa fún wa ní nǹkan ọ̀gbìn jẹ, kí o sì máa fún wa ní omi mu;
13 kí o wá fi ìrísí wa wé ti àwọn ọ̀dọ́ tó ń jẹ oúnjẹ aládùn tí ọba ń jẹ, lẹ́yìn náà, bí o bá ṣe rí àwa ìránṣẹ́ rẹ sí ni kí o ṣe sí wa.”
14 Ó wá gba ohun tí wọ́n sọ, ó sì fi ọjọ́ mẹ́wàá dán wọn wò.
15 Lẹ́yìn ọjọ́ mẹ́wàá, ìrísí wọn dáa, ara wọn sì le ju ti gbogbo àwọn ọ̀dọ́ tó ń jẹ oúnjẹ aládùn tí ọba ń jẹ.
16 Torí náà, ẹni tó ń tọ́jú wọn máa ń gbé oúnjẹ aládùn wọn àti wáìnì wọn kúrò, ó sì máa ń fún wọn ní nǹkan ọ̀gbìn.
17 Ọlọ́run tòótọ́ fún àwọn ọ̀dọ́ mẹ́rin yìí ní ìmọ̀ àti òye nínú oríṣiríṣi ìkọ̀wé àti ọgbọ́n; ó sì fún Dáníẹ́lì ní òye láti túmọ̀ onírúurú ìran àti àlá.
18 Nígbà tó tó àkókò tí ọba sọ pé kí wọ́n kó wọn wá, àgbà òṣìṣẹ́ láàfin kó wọn wá síwájú Nebukadinésárì.
19 Nígbà tí ọba bá wọn sọ̀rọ̀, kò sí ìkankan nínú wọn tó dà bíi Dáníẹ́lì, Hananáyà, Míṣáẹ́lì àti Asaráyà; wọ́n sì ń bá ọba ṣiṣẹ́.
20 Nínú gbogbo ọ̀rọ̀ tí ọba bi wọ́n, tó gba ọgbọ́n àti òye, ó rí i pé wọ́n fi ìlọ́po mẹ́wàá dáa ju gbogbo àwọn àlùfáà onídán àti àwọn pidánpidán tó wà ní gbogbo ibi tó jọba lé lórí.
21 Dáníẹ́lì sì wà níbẹ̀ títí di ọdún àkọ́kọ́ Ọba Kírúsì.
2 Ní ọdún kejì tí Nebukadinésárì di ọba, ó lá àwọn àlá kan, ọkàn rẹ̀ ò sì balẹ̀ rárá débi pé kò rí oorun sùn.
2 Ọba wá pàṣẹ pé kí wọ́n pe àwọn àlùfáà onídán, àwọn pidánpidán, àwọn oṣó àti àwọn ará Kálídíà láti rọ́ àwọn àlá ọba fún un. Torí náà, wọ́n wọlé, wọ́n sì dúró níwájú ọba.
3 Ọba wá sọ fún wọn pé: “Mo lá àlá kan, ọkàn mi ò sì balẹ̀ torí mo fẹ́ mọ àlá tí mo lá.”
4 Àwọn ará Kálídíà fún ọba lésì ní èdè Árámáíkì pé: “Kí ẹ̀mí ọba gùn títí láé. Rọ́ àlá náà fún àwa ìránṣẹ́ rẹ, a sì máa sọ ìtumọ̀ rẹ̀.”
5 Ọba dá àwọn ará Kálídíà lóhùn pé: “Mi ò ní sọ jù báyìí lọ: Tí ẹ ò bá sọ àlá náà àti ìtumọ̀ rẹ̀ fún mi, a máa gé yín sí wẹ́wẹ́, a sì máa sọ ilé yín di ilé ìyàgbẹ́ gbogbo èèyàn.
6 Àmọ́ tí ẹ bá sọ àlá náà àti ìtumọ̀ rẹ̀, màá fún yín ní ẹ̀bùn, màá san yín lẹ́san, màá sì dá yín lọ́lá lọ́pọ̀lọpọ̀. Torí náà, ẹ sọ àlá náà àti ìtumọ̀ rẹ̀ fún mi.”
7 Wọ́n dáhùn lẹ́ẹ̀kejì pé: “Kí ọba rọ́ àlá náà fún àwa ìránṣẹ́ rẹ̀, a sì máa sọ ìtumọ̀ rẹ̀.”
8 Ọba fèsì pé: “Mo mọ̀ dáadáa pé ṣe lẹ kàn fẹ́ fi ọ̀rọ̀ yìí falẹ̀, torí ẹ mọ̀ pé ohun tí mo bá sọ ni abẹ gé.
9 Tí ẹ ò bá sọ àlá náà fún mi, ìyà kan náà ni màá fi jẹ gbogbo yín. Àmọ́ ẹ ti pinnu pé ẹ máa parọ́ fún mi, ẹ sì máa tàn mí jẹ títí dìgbà tí nǹkan fi máa yí pa dà. Torí náà, ẹ rọ́ àlá náà fún mi, màá sì mọ̀ pé ẹ lè sọ ìtumọ̀ rẹ̀.”
10 Àwọn ará Kálídíà dá ọba lóhùn, wọ́n ní: “Kò sí ẹnì kankan ní ayé tó lè ṣe ohun tí ọba ń béèrè, torí kò sí ọba ńlá tàbí gómìnà tó tíì béèrè irú rẹ̀ rí lọ́wọ́ àlùfáà onídán, pidánpidán tàbí ará Kálídíà kankan.
11 Àmọ́ ohun tí ọba ń béèrè ṣòro gan-an, kò sí ẹnì kankan tó lè sọ ọ́ fún ọba àfi àwọn ọlọ́run, tí kì í gbé láàárín àwọn ẹni kíkú.”
12 Inú wá bí ọba gidigidi, ó sì pàṣẹ pé kí wọ́n pa gbogbo amòye Bábílónì run.
13 Lẹ́yìn tó pàṣẹ, tí wọ́n sì ti fẹ́ pa àwọn amòye náà, wọ́n wá Dáníẹ́lì àti àwọn ọ̀rẹ́ rẹ̀ náà kí wọ́n lè pa wọ́n.
14 Ìgbà yẹn ni Dáníẹ́lì rọra fọgbọ́n bá Áríókù tó jẹ́ olórí ẹ̀ṣọ́ ọba sọ̀rọ̀, òun ló jáde lọ láti pa àwọn amòye Bábílónì.
15 Ó bi Áríókù, ẹni tó ń bá ọba ṣiṣẹ́ pé: “Kí ló dé tí ọba fi pa irú àṣẹ tó le tó báyìí?” Áríókù wá sọ ohun tó ṣẹlẹ̀ fún Dáníẹ́lì.
16 Torí náà, Dáníẹ́lì wọlé, ó sì ní kí ọba yọ̀ǹda àkókò fún òun kóun lè sọ ìtumọ̀ àlá náà fún ọba.
17 Dáníẹ́lì wá lọ sí ilé rẹ̀, ó sì sọ ọ̀rọ̀ náà fún àwọn ọ̀rẹ́ rẹ̀, Hananáyà, Míṣáẹ́lì àti Asaráyà.
18 Ó ní kí wọ́n gbàdúrà sí Ọlọ́run ọ̀run fún àánú nípa àṣírí yìí, kí wọ́n má bàa pa Dáníẹ́lì àti àwọn ọ̀rẹ́ rẹ̀ run pẹ̀lú àwọn amòye Bábílónì yòókù.
19 Lẹ́yìn náà, a ṣí àṣírí náà payá fún Dáníẹ́lì nínú ìran lóru. Dáníẹ́lì sì yin Ọlọ́run ọ̀run.
20 Dáníẹ́lì sọ pé: “Ẹ yin orúkọ Ọlọ́run títí ayé, Torí òun nìkan ló ni ọgbọ́n àti agbára.
21 Ó ń yí ìgbà àti àsìkò pa dà, Ó ń mú ọba kúrò, ó sì ń fi ọba jẹ, Ó ń fún àwọn ọlọ́gbọ́n ní ọgbọ́n, ó sì ń fún àwọn tó ní òye ní ìmọ̀.
22 Ó ń ṣí àwọn ohun tó jinlẹ̀ àti àwọn ohun tó pa mọ́ payá, Ó mọ ohun tó wà nínú òkùnkùn, Ìmọ́lẹ̀ sì wà pẹ̀lú rẹ̀.
23 Ìwọ Ọlọ́run àwọn baba ńlá mi, ni mò ń dúpẹ́ lọ́wọ́ rẹ̀, tí mo sì ń fìyìn fún, Torí o ti fún mi ní ọgbọ́n àti agbára. O sì ti wá jẹ́ kí n mọ ohun tí a béèrè lọ́wọ́ rẹ; O ti jẹ́ ká mọ ohun tó ń da ọba láàmú.”
24 Dáníẹ́lì wá wọlé lọ bá Áríókù, ẹni tí ọba yàn láti pa àwọn amòye Bábílónì run, ó sì sọ fún un pé: “Má pa ìkankan nínú àwọn amòye Bábílónì. Mú mi wọlé lọ síwájú ọba, màá sì sọ ìtumọ̀ àlá náà fún ọba.”
25 Áríókù yára mú Dáníẹ́lì wọlé síwájú ọba, ó sì sọ fún un pé: “Mo ti rí ọkùnrin kan lára àwọn tí wọ́n kó nígbèkùn ní Júdà, tó lè sọ ìtumọ̀ náà fún ọba.”
26 Ọba sọ fún Dáníẹ́lì, ẹni tí orúkọ rẹ̀ ń jẹ́ Bẹtiṣásárì pé: “Ṣé lóòótọ́ lo lè rọ́ àlá tí mo lá fún mi, kí o sì sọ ìtumọ̀ rẹ̀?”
27 Dáníẹ́lì dá ọba lóhùn pé: “Ìkankan nínú àwọn amòye, àwọn pidánpidán, àwọn àlùfáà onídán àti àwọn awòràwọ̀ ò lè sọ àṣírí tí ọba ń béèrè fún un.
28 Àmọ́ Ọlọ́run kan wà ní ọ̀run, tó jẹ́ Ẹni tó ń ṣí àwọn àṣírí payá, ó sì ti jẹ́ kí Ọba Nebukadinésárì mọ ohun tó máa ṣẹlẹ̀ ní apá ìgbẹ̀yìn àwọn ọjọ́. Àlá rẹ nìyí, àwọn ìran tí o sì rí nígbà tí o dùbúlẹ̀ lórí ibùsùn rẹ nìyí:
29 “Ní tìrẹ, ọba, ohun tó máa ṣẹlẹ̀ lọ́jọ́ iwájú ló wá sí ọ lọ́kàn lórí ibùsùn rẹ, Ẹni tó ń ṣí àwọn àṣírí payá sì ti jẹ́ kí o mọ ohun tó máa ṣẹlẹ̀.
30 Ní tèmi, kì í ṣe torí pé mo gbọ́n ju ẹnikẹ́ni tó wà láàyè ni a ṣe ṣí àṣírí yìí payá fún mi; àmọ́ ó jẹ́ torí kí ọba lè mọ ìtumọ̀ àlá náà, kí o lè mọ èrò tó wá sí ọ lọ́kàn.
31 “Ìwọ ọba ń wò, o sì rí ère ńlá kan. Ère yẹn tóbi, ó sì ń tàn yòò, ó dúró níwájú rẹ, ìrísí rẹ̀ sì ń bani lẹ́rù gidigidi.
32 Wúrà tó dáa ni orí ère yẹn, fàdákà ni igẹ̀ àti apá rẹ̀, bàbà sì ni ikùn àti itan rẹ̀,
33 irin ni ẹsẹ̀ rẹ̀, apá kan irin àti apá kan amọ̀ sì ni àtẹ́lẹsẹ̀ rẹ̀.
34 Ò ń wò títí a fi gé òkúta kan jáde, tó jẹ́ pé ọwọ́ kọ́ ló gé e, ó kọ lu ère náà ní àtẹ́lẹsẹ̀ rẹ̀ tó jẹ́ irin àti amọ̀, ó sì fọ́ ọ túútúú.
35 Ìgbà yẹn ni gbogbo irin, amọ̀, bàbà, fàdákà àti wúrà fọ́ túútúú, ó sì dà bí ìyàngbò láti ibi ìpakà ìgbà ẹ̀ẹ̀rùn, atẹ́gùn sì gbé wọn lọ títí kò fi ṣẹ́ ku nǹkan kan. Àmọ́ òkúta tó kọ lu ère náà di òkè ńlá, ó sì bo gbogbo ayé.
36 “Àlá náà nìyí, a sì máa sọ ìtumọ̀ rẹ̀ fún ọba.
37 Ìwọ ọba, ọba àwọn ọba, tí Ọlọ́run ọ̀run ti fún ní ìjọba, agbára, okun àti ògo,
38 tó sì ti fi àwọn èèyàn lé lọ́wọ́, ibi yòówù kí wọ́n máa gbé, títí kan àwọn ẹranko orí ilẹ̀ àtàwọn ẹyẹ ojú ọ̀run, tó sì fi ṣe ọba lórí gbogbo wọn, ìwọ fúnra rẹ ni orí wúrà náà.
39 “Àmọ́ ìjọba míì máa dìde lẹ́yìn rẹ, tí kò tó ọ; lẹ́yìn èyí ni ìjọba míì, ìkẹta, tó jẹ́ bàbà, tó máa ṣàkóso gbogbo ayé.
40 “Ní ti ìjọba kẹrin, ó máa le bí irin. Torí bí irin ṣe ń fọ́ gbogbo nǹkan míì túútúú, tó sì ń lọ̀ ọ́, àní, bí irin ṣe ń rún nǹkan wómúwómú, ó máa fọ́ gbogbo èyí túútúú, ó sì máa rún un wómúwómú.
41 “Bí o sì ṣe rí i pé àtẹ́lẹsẹ̀ àti ọmọ ìka ẹsẹ̀ jẹ́ apá kan amọ̀ ti amọ̀kòkò àti apá kan irin, ìjọba náà máa pínyà, àmọ́ ó ṣì máa le bí irin lápá kan, bí o ṣe rí i pé irin náà dà pọ̀ mọ́ amọ̀ rírọ̀.
42 Bí ọmọ ìka ẹsẹ̀ sì ṣe jẹ́ apá kan irin àti apá kan amọ̀, bẹ́ẹ̀ ni ìjọba náà ṣe máa lágbára lápá kan, tí kò sì ní lágbára lápá kan.
43 Bí o ṣe rí i tí irin dà pọ̀ mọ́ amọ̀ rírọ̀, wọ́n máa dà pọ̀ mọ́ àwọn èèyàn; àmọ́ wọn ò ní lẹ̀ mọ́ra, ọ̀kan mọ́ ìkejì, bí irin àti amọ̀ ò ṣe lè lẹ̀ mọ́ra.
44 “Ní ọjọ́ àwọn ọba yẹn, Ọlọ́run ọ̀run máa gbé ìjọba kan kalẹ̀, tí kò ní pa run láé. A ò ní gbé ìjọba yìí fún èèyàn èyíkéyìí míì. Ó máa fọ́ àwọn ìjọba yìí túútúú, ó máa fòpin sí gbogbo wọn, òun nìkan ló sì máa dúró títí láé,
45 bí o ṣe rí i tí òkúta kan gé kúrò lára òkè náà, tó jẹ́ pé ọwọ́ kọ́ ló gé e, tó sì fọ́ irin, bàbà, amọ̀, fàdákà àti wúrà túútúú. Ọlọ́run Atóbilọ́lá ti jẹ́ kí ọba mọ ohun tó máa ṣẹlẹ̀ lọ́jọ́ iwájú. Òótọ́ ni àlá náà, ìtumọ̀ rẹ̀ sì ṣeé gbẹ́kẹ̀ lé.”
46 Ọba Nebukadinésárì wá dojú bolẹ̀ níwájú Dáníẹ́lì, ó sì júbà rẹ̀. Ó pàṣẹ pé kí wọ́n fún un lẹ́bùn, kí wọ́n sì sun tùràrí fún un.
47 Ọba sọ fún Dáníẹ́lì pé: “Lóòótọ́, Ọlọ́run àwọn ọlọ́run àti Olúwa àwọn ọba ni Ọlọ́run yín, ó sì jẹ́ Ẹni tó ń ṣí àwọn àṣírí payá, torí pé o rí àṣírí yìí ṣí payá.”
48 Ọba wá gbé Dáníẹ́lì ga, ó fún un ní ọ̀pọ̀ ẹ̀bùn tó dáa, ó sì fi ṣe alákòóso lórí gbogbo ìpínlẹ̀ Bábílónì àti olórí àwọn aṣíwájú gbogbo amòye Bábílónì.
49 Bí Dáníẹ́lì sì ṣe béèrè, ọba yan Ṣádírákì, Méṣákì àti Àbẹ́dínígò láti máa bójú tó ìpínlẹ̀ Bábílónì, àmọ́ Dáníẹ́lì ń ṣiṣẹ́ ní ààfin ọba.
7 Ní ọdún kìíní Bẹliṣásárì ọba Bábílónì, Dáníẹ́lì lá àlá, ó sì rí àwọn ìran nígbà tó dùbúlẹ̀ sórí ibùsùn rẹ̀. Ó wá kọ àlá náà sílẹ̀; ó kọ gbogbo ohun tó ṣẹlẹ̀ ní ẹ̀kúnrẹ́rẹ́.
2 Dáníẹ́lì sọ pé: “Mò ń wò nínú ìran tí mo rí ní òru, sì wò ó! atẹ́gùn mẹ́rẹ̀ẹ̀rin ọ̀run ń ru alagbalúgbú òkun sókè.
3 Ẹranko ńlá mẹ́rin sì jáde látinú òkun, ọ̀kọ̀ọ̀kan wọn yàtọ̀ síra.
4 “Èyí àkọ́kọ́ dà bíi kìnnìún, ó sì ní ìyẹ́ idì. Mò ń wò ó títí a fi fa ìyẹ́ rẹ̀ tu, a sì gbé e sókè lórí ayé, a mú kó fi ẹsẹ̀ méjì dúró bí èèyàn, a sì fún un ní ọkàn èèyàn.
5 “Wò ó! ẹranko míì, èkejì, ó dà bíi bíárì. A gbé e sókè lẹ́gbẹ̀ẹ́ kan, egungun ìhà mẹ́ta sì wà ní ẹnu rẹ̀ láàárín eyín rẹ̀; a sì sọ fún un pé, ‘Dìde, jẹ ẹran púpọ̀.’
6 “Lẹ́yìn èyí, mò ń wò, sì wò ó! ẹranko míì tó dà bí àmọ̀tẹ́kùn, àmọ́ tó ní ìyẹ́ mẹ́rin bíi ti ẹyẹ ní ẹ̀yìn rẹ̀. Ẹranko náà ní orí mẹ́rin, a sì fún un ní àṣẹ láti ṣàkóso.
7 “Lẹ́yìn èyí, mò ń wò nínú ìran òru, mo sì rí ẹranko kẹrin, ó ń bani lẹ́rù, ó sì ń dáyà jáni, agbára rẹ̀ ṣàrà ọ̀tọ̀, ó sì ní eyín ńlá tó jẹ́ irin. Ó ń jẹ nǹkan run, ó ń fọ́ nǹkan túútúú, ó sì ń fi ẹsẹ̀ rẹ̀ tẹ ohun tó ṣẹ́ kù mọ́lẹ̀. Ó yàtọ̀ sí gbogbo ẹranko yòókù tó wà ṣáájú rẹ̀, ó sì ní ìwo mẹ́wàá.
8 Bí mo ṣe ń ronú nípa àwọn ìwo náà, wò ó! ìwo míì tó kéré   jáde láàárín wọn, a sì fa mẹ́ta lára àwọn ìwo àkọ́kọ́ tu kúrò níwájú rẹ̀. Wò ó! ojú tó dà bíi ti èèyàn wà lára ìwo yìí, ó sì ní ẹnu tó ń sọ̀rọ̀ ìgbéraga.
9 “Mò ń wò títí a fi gbé àwọn ìtẹ́ kalẹ̀, tí Ẹni Ọjọ́ Àtayébáyé sì jókòó. Aṣọ rẹ̀ funfun bíi yìnyín, irun orí rẹ̀ sì dà bí ẹ̀gbọ̀n òwú. Ọwọ́ iná ni ìtẹ́ rẹ̀; iná tó ń jó ni àgbá kẹ̀kẹ́ rẹ̀.
10 Iná ń ṣàn jáde lọ níwájú rẹ̀. Ẹgbẹ̀rún lọ́nà ẹgbẹẹgbẹ̀rún ń ṣe ìránṣẹ́ fún un, ẹgbẹ̀rún mẹ́wàá lọ́nà ẹgbẹ̀rún mẹ́wàá sì dúró níwájú rẹ̀. Kọ́ọ̀tù jókòó, a sì ṣí àwọn ìwé.
11 “Mò ń wò nígbà yẹn torí bí mo ṣe ń gbọ́ àwọn ọ̀rọ̀ ìgbéraga tí ìwo náà ń sọ; mò ń wò ó títí a fi pa ẹranko náà, tí a pa ara rẹ̀ run, a sì jù ú sínú iná kó lè jó o.
12 Àmọ́ ní ti àwọn ẹranko yòókù, a gba àkóso lọ́wọ́ wọn, a sì mú kí ẹ̀mí wọn gùn sí i fún ìgbà kan àti àsìkò kan.
13 “Mò ń wò nínú ìran òru, sì wò ó! ẹnì kan bí ọmọ èèyàn ń bọ̀ pẹ̀lú ìkùukùu ojú ọ̀run; a jẹ́ kó wọlé wá sọ́dọ̀ Ẹni Ọjọ́ Àtayébáyé, wọ́n sì mú un wá sún mọ́ iwájú Ẹni yẹn.
14 A sì fún un ní àkóso, ọlá àti ìjọba, pé kí gbogbo àwọn èèyàn, orílẹ̀-èdè àti ẹ̀yà máa sìn ín. Àkóso rẹ̀ jẹ́ àkóso tó máa wà títí láé, tí kò ní kọjá lọ, ìjọba rẹ̀ ò sì ní pa run.
15 “Ní ti èmi, Dáníẹ́lì, ìdààmú bá ẹ̀mí mi nínú mi, torí àwọn ìran tí mo rí dẹ́rù bà mí.
16 Mo sún mọ́ ọ̀kan lára àwọn tó dúró síbẹ̀, kí n lè bi í ní ohun tí èyí túmọ̀ sí gan-an. Ó dá mi lóhùn, ó sì sọ ìtumọ̀ àwọn nǹkan yìí fún mi.
17 “‘Ẹranko ńlá mẹ́rin yìí ni ọba mẹ́rin tó máa dìde ní ayé.
18 Àmọ́ àwọn ẹni mímọ́ ti Onípò Àjùlọ máa gba ìjọba, ìjọba náà sì máa jẹ́ tiwọn títí láé, àní títí láé àti láéláé.’
19 “Mo fẹ́ mọ̀ sí i nípa ẹranko kẹrin, tó yàtọ̀ sí gbogbo àwọn yòókù; ó ń bani lẹ́rù lọ́nà tó ṣàrà ọ̀tọ̀, ó ní eyín irin àti èékánná bàbà, ó ń jẹ nǹkan run, ó ń fọ́ nǹkan túútúú, ó sì ń fi ẹsẹ̀ rẹ̀ tẹ ohun tó ṣẹ́ kù mọ́lẹ̀;
20 àti nípa ìwo mẹ́wàá tó wà ní orí rẹ̀ àti ìwo míì tó jáde, tí mẹ́ta sì ṣubú níwájú rẹ̀, ìwo tó ní ojú àti ẹnu tó ń sọ àwọn ọ̀rọ̀ ìgbéraga, tí ìrísí rẹ̀ sì tóbi ju ti àwọn yòókù.
21 “Mò ń wò ó bí ìwo yẹn ṣe bá àwọn ẹni mímọ́ jagun, ó sì ń borí wọn,
22 títí Ẹni Ọjọ́ Àtayébáyé fi dé, tí a sì dá àwọn ẹni mímọ́ ti Onípò Àjùlọ láre, àkókò tí a yàn pé kí àwọn ẹni mímọ́ gba ìjọba sì dé.
23 “Ohun tó sọ nìyí: ‘Ní ti ẹranko kẹrin, ìjọba kẹrin máa wà ní ayé. Ó máa yàtọ̀ sí gbogbo ìjọba yòókù, ó máa jẹ gbogbo ayé run, ó máa tẹ̀ ẹ́ mọ́lẹ̀, ó sì máa fọ́ ọ túútúú.
24 Ní ti ìwo mẹ́wàá náà, ọba mẹ́wàá máa dìde látinú ìjọba yẹn, òmíràn tún máa dìde lẹ́yìn wọn, ó máa yàtọ̀ sí àwọn ti àkọ́kọ́, ó sì máa rẹ ọba mẹ́ta wálẹ̀.
25 Ó máa sọ̀rọ̀ sí Ẹni Gíga Jù Lọ, á sì máa fòòró àwọn ẹni mímọ́ ti Onípò Àjùlọ. Ó máa gbèrò láti yí àwọn àkókò àti òfin pa dà, a sì máa fi wọ́n lé e lọ́wọ́ fún àkókò kan, àwọn àkókò àti ààbọ̀ àkókò.
26 Àmọ́ Kọ́ọ̀tù jókòó, wọ́n gba àkóso lọ́wọ́ rẹ̀, kí wọ́n lè pa á rẹ́, kí wọ́n sì pa á run pátápátá.
27 “‘A sì fún àwọn èèyàn tó jẹ́ ẹni mímọ́ ti Onípò Àjùlọ ní ìjọba, àkóso àti títóbi àwọn ìjọba lábẹ́ gbogbo ọ̀run. Ìjọba tó máa wà títí láé ni ìjọba wọn, gbogbo ìjọba á máa sìn wọ́n, wọ́n á sì máa ṣègbọràn sí wọn.’
28 “Òpin ọ̀rọ̀ náà nìyí. Ní ti èmi, Dáníẹ́lì, èrò ọkàn mi dẹ́rù bà mí gan-an, débi pé ara mi funfun; àmọ́ mo fi ọ̀rọ̀ náà pa mọ́ sínú ọkàn mi.”
8 Ní ọdún kẹta àkóso Ọba Bẹliṣásárì, èmi Dáníẹ́lì rí ìran kan, lẹ́yìn èyí tí mo kọ́kọ́ rí.
2 Mo rí ìran náà, bí mo sì ṣe ń wò ó, mo wà ní Ṣúṣánì ilé ńlá, tó wà ní ìpínlẹ̀ Élámù; mo rí ìran náà, mo sì wà lẹ́gbẹ̀ẹ́ ipadò Úláì.
3 Nígbà tí mo gbé ojú mi sókè, wò ó! àgbò kan dúró níwájú ipadò náà, ó sì ní ìwo méjì. Ìwo méjèèjì ga, àmọ́ ọ̀kan ga ju ìkejì lọ, èyí tó ga jù sì jáde wá lẹ́yìn náà.
4 Mo rí i tí àgbò náà ń kàn ní ìwọ̀ oòrùn, àríwá àti gúúsù, kò sí ẹran inú igbó kankan tó lè dúró níwájú rẹ̀, kò sì sí ẹni tó lè gbani sílẹ̀ lọ́wọ́ rẹ̀. Ohun tó wù ú ló ń ṣe, ó sì gbé ara rẹ̀ ga.
5 Bí mo ṣe ń wò, mo rí òbúkọ kan tó ń bọ̀ láti ìwọ̀ oòrùn, ó ń kọjá lọ ní gbogbo ayé láìfi ẹsẹ̀ kanlẹ̀. Òbúkọ náà sì ní ìwo kan tó hàn kedere láàárín àwọn ojú rẹ̀.
6 Ó ń bọ̀ lọ́dọ̀ àgbò tó ní ìwo méjì náà, tí mo rí tó dúró níwájú ipadò; ó ń sáré bọ̀ lọ́dọ̀ rẹ̀ pẹ̀lú ìbínú tó le gan-an.
7 Mo rí i tó ń sún mọ́ àgbò náà, ó sì kórìíra rẹ̀ gan-an. Ó lu àgbò náà bolẹ̀, ó ṣẹ́ ìwo rẹ̀ méjèèjì, àgbò náà ò sì lágbára láti dìde sí i. Ó la àgbò náà mọ́lẹ̀, ó sì tẹ̀ ẹ́ mọ́lẹ̀, kò sì sẹ́ni tó gba àgbò náà lọ́wọ́ rẹ̀.
8 Òbúkọ náà wá gbé ara rẹ̀ ga kọjá ààlà, àmọ́ gbàrà tó di alágbára, ìwo ńlá náà ṣẹ́; ìwo mẹ́rin tó hàn kedere sì jáde dípò ìwo kan ṣoṣo náà, wọ́n dojú kọ atẹ́gùn mẹ́rẹ̀ẹ̀rin ọ̀run.
9 Ìwo míì jáde látinú ọ̀kan lára wọn, ìwo kékeré ni, ó sì di ńlá gan-an, sí apá gúúsù, sí apá ìlà oòrùn àti sí Ìṣelọ́ṣọ̀ọ́.
10 Ó di ńlá débi pé ó dé ọ̀dọ̀ àwọn ọmọ ogun ọ̀run lọ́hùn-ún lọ́hùn-ún, ó sì mú kí àwọn ọmọ ogun kan àti àwọn ìràwọ̀ kan já bọ́ sí ayé, ó sì tẹ̀ wọ́n mọ́lẹ̀.
11 Ó gbéra ga sí Olórí àwọn ọmọ ogun pàápàá, a sì mú ohun tó ń ṣẹlẹ̀ nígbà gbogbo kúrò lọ́dọ̀ rẹ̀, a sì wó ibi tó fìdí múlẹ̀ ní ibi mímọ́ rẹ̀ lulẹ̀.
12 A fi àwọn ọmọ ogun kan léni lọ́wọ́, pẹ̀lú ohun tó ń ṣẹlẹ̀ nígbà gbogbo, torí ẹ̀ṣẹ̀; ó sì ń wó òtítọ́ lulẹ̀ ṣáá, ó gbé ìgbésẹ̀, ó sì ṣàṣeyọrí.
13 Mo gbọ́ tí ẹni mímọ́ kan ń sọ̀rọ̀, ẹni mímọ́ míì sì sọ fún ẹni tó ń sọ̀rọ̀ pé: “Báwo ni ìran ohun tó ń ṣẹlẹ̀ nígbà gbogbo àti ti ẹ̀ṣẹ̀ tó ń fa ìsọdahoro ṣe máa pẹ́ tó, láti sọ ibi mímọ́ náà àti àwọn ọmọ ogun náà di ohun tí wọ́n ń tẹ̀ mọ́lẹ̀?”
14 Ó wá sọ fún mi pé: “Títí di ẹgbẹ̀rún méjì ó lé ọgọ́rùn-ún mẹ́ta (2,300) alẹ́ àti àárọ̀; ó dájú pé ibi mímọ́ náà máa pa dà sí bó ṣe yẹ kó wà.”
15 Bí èmi Dáníẹ́lì ṣe ń rí ìran náà, tí mo sì ń wá bó ṣe máa yé mi, ṣàdédé ni mo rí ẹnì kan tó rí bí èèyàn, tó dúró níwájú mi.
16 Mo wá gbọ́ ohùn èèyàn kan láàárín Úláì, ó sì ké jáde pé: “Gébúrẹ́lì, jẹ́ kí ẹni yẹn lóye ohun tó rí.”
17 Torí náà, ó sún mọ́ ibi tí mo dúró sí, àmọ́ nígbà tó dé, ẹ̀rù bà mí débi pé mo dojú bolẹ̀. Ó sọ fún mi pé: “Ọmọ èèyàn, jẹ́ kó yé ọ pé àkókò òpin ni ìran náà wà fún.”
18 Àmọ́ bó ṣe ń bá mi sọ̀rọ̀, mo sùn lọ fọnfọn níbi tí mo dojú bolẹ̀ sí. Ó wá fọwọ́ kàn mí, ó sì mú kí n dìde dúró níbi tí mo dúró sí.
19 Ó wá sọ pé: “Mo fẹ́ kí o mọ ohun tó máa ṣẹlẹ̀ ní apá ìparí ìdálẹ́bi náà, torí àkókò òpin tí a yàn ló wà fún.
20 “Àgbò oníwo méjì tí o rí dúró fún àwọn ọba Mídíà àti Páṣíà.
21 Òbúkọ onírun náà dúró fún ọba ilẹ̀ Gíríìsì; ìwo ńlá tó wà láàárín àwọn ojú rẹ̀ sì dúró fún ọba àkọ́kọ́.
22 Ní ti ìwo tó ṣẹ́, tí mẹ́rin fi jáde dípò rẹ̀, ìjọba mẹ́rin máa dìde láti orílẹ̀-èdè rẹ̀, àmọ́ kì í ṣe pẹ̀lú agbára rẹ̀.
23 “Ní apá ìparí ìjọba wọn, bí ìṣe àwọn ẹlẹ́ṣẹ̀ bá ṣe ń parí, ọba kan tí ojú rẹ̀ le, tó lóye àwọn ọ̀rọ̀ tó nítumọ̀ púpọ̀, máa dìde.
24 Ó máa lágbára gan-an, àmọ́ kì í ṣe nípa agbára òun fúnra rẹ̀. Ó máa mú ìparun wá lọ́nà tó ṣàrà ọ̀tọ̀, ó máa ṣàṣeyọrí, ó sì máa ṣe ohun tó gbéṣẹ́. Ó máa pa àwọn alágbára run àti àwọn tó jẹ́ ẹni mímọ́.
25 Nípasẹ̀ ọgbọ́n ẹ̀wẹ́ rẹ̀, ó máa fi ẹ̀tàn ṣàṣeyọrí; ó máa gbéra ga nínú ọkàn rẹ̀; ó sì máa pa ọ̀pọ̀ run ní àkókò ààbò. Ó tiẹ̀ máa dìde sí Olórí àwọn ọmọ aládé, àmọ́ a máa ṣẹ́ ẹ láìsí ọwọ́ èèyàn.
26 “Òótọ́ ni ohun tí wọ́n sọ nínú ìran náà nípa alẹ́ àti àárọ̀, àmọ́ kí o ṣe ìran náà ní àṣírí, torí ọ̀pọ̀ ọjọ́ sí àkókò yìí ló ń tọ́ka sí.”
27 Ní ti èmi, Dáníẹ́lì, okun tán nínú mi, ara mi ò sì yá fún ọjọ́ mélòó kan. Mo wá dìde, mo sì ń bá iṣẹ́ ọba lọ; àmọ́ ohun tí mo rí jẹ́ kí ara mi kú tipiri, kò sì sẹ́ni tó yé.
11 “Ní tèmi, ní ọdún kìíní Dáríúsì ará Mídíà, mo dìde láti fún un lókun, kí n sì fún un lágbára.
2 Òótọ́ ni ohun tí mo fẹ́ sọ fún ọ báyìí: “Wò ó! Ọba mẹ́ta míì máa dìde fún Páṣíà, ìkẹrin máa kó ọrọ̀ tó pọ̀ jọ ju ti gbogbo àwọn yòókù lọ. Tí ọrọ̀ rẹ̀ bá sì ti mú kó di alágbára, ó máa gbé ohun gbogbo dìde sí ìjọba ilẹ̀ Gíríìsì.
3 “Ọba kan tó lágbára máa dìde, ìṣàkóso rẹ̀ máa gbilẹ̀, á sì máa ṣe ohun tó wù ú.
4 Àmọ́ tó bá ti dìde, ìjọba rẹ̀ máa fọ́, ó sì máa pín sí ọ̀nà atẹ́gùn mẹ́rẹ̀ẹ̀rin ọ̀run, àmọ́ kì í ṣe fún àwọn àtọmọdọ́mọ rẹ̀, àkóso wọn ò sì ní lágbára bíi tiẹ̀; torí a máa fa ìjọba rẹ̀ tu, ó sì máa di ti àwọn míì yàtọ̀ sí àwọn yìí.
5 “Ọba gúúsù máa di alágbára, ìyẹn ọ̀kan nínú àwọn ìjòyè rẹ̀; àmọ́ ọ̀kan máa borí rẹ̀, ìṣàkóso rẹ̀ máa gbilẹ̀, ó sì máa lágbára ju ti ẹni yẹn lọ.
6 “Lẹ́yìn ọdún mélòó kan, wọ́n máa lẹ̀dí àpò pọ̀, ọmọbìnrin ọba gúúsù máa wá bá ọba àríwá láti ṣètò nǹkan lọ́gbọọgba. Àmọ́ kò ní sí agbára ní apá ọmọbìnrin náà mọ́; ọkùnrin náà ò ní dúró, bẹ́ẹ̀ sì ni apá rẹ̀; a sì máa fi ọmọbìnrin náà léni lọ́wọ́, òun àti àwọn tó ń mú un wọlé, ẹni tó bí i àti ẹni tó ń fún un lágbára ní àkókò yẹn.
7 Ọ̀kan nínú àwọn tó hù látinú gbòǹgbò rẹ̀ máa dìde ní ipò ọkùnrin náà, ó máa wá bá àwọn ọmọ ogun, ó sì máa dìde sí ibi ààbò ọba àríwá, ó máa gbéjà kò wọ́n, ó sì máa borí.
8 Ó tún máa wá sí Íjíbítì pẹ̀lú àwọn ọlọ́run wọn, ère onírin wọn, àwọn ohun èlò fàdákà àti wúrà wọn tó fani mọ́ra àti àwọn ẹrú. Ó máa ta kété sí ọba àríwá fún ọdún mélòó kan,
9 ẹni tó máa wá gbéjà ko ìjọba ọba gúúsù, àmọ́ ó máa pa dà sí ilẹ̀ rẹ̀.
10 “Ní ti àwọn ọmọ rẹ̀, wọ́n máa múra ogun, wọ́n sì máa kó ọ̀pọ̀ rẹpẹtẹ ọmọ ogun jọ. Ó dájú pé ó máa gbéra, ó sì máa rọ́ lọ bí àkúnya omi. Àmọ́ ó máa pa dà, ó sì máa jagun títí dé ibi ààbò rẹ̀.
11 “Inú máa bí ọba gúúsù, ó sì máa lọ bá a jà, ìyẹn, ọba àríwá; ó máa kó èrò púpọ̀ jọ, àmọ́ a máa fi àwọn èrò náà lé ẹni yẹn lọ́wọ́.
12 Wọ́n máa kó àwọn èrò náà lọ. Ó máa gbé ọkàn rẹ̀ ga, ó sì máa mú kí ẹgbẹẹgbàárùn-ún ṣubú; àmọ́ kò ní lo ipò gíga rẹ̀.
13 “Ọba àríwá máa wá pa dà, ó sì máa kó èrò tó pọ̀ ju ti àkọ́kọ́ jọ; ní òpin àwọn àkókò, lẹ́yìn ọdún díẹ̀, ó dájú pé ó máa kó ọ̀pọ̀ ọmọ ogun àti ẹrù tó pọ̀ wá.
14 Ní àkókò yẹn, ọ̀pọ̀ máa dìde sí ọba gúúsù. “A sì máa gbé àwọn oníwà ipá lára àwọn èèyàn rẹ lọ, kí wọ́n lè gbìyànjú láti mú kí ìran kan ṣẹ; àmọ́ wọ́n máa kọsẹ̀.
15 “Ọba àríwá máa wá, ó máa mọ òkìtì láti gbógun tì í, ó sì máa gba ìlú olódi. Àwọn apá gúúsù kò ní dúró, bẹ́ẹ̀ sì ni àwọn èèyàn rẹ̀ tó jẹ́ ààyò; wọn ò sì ní lágbára láti dúró.
16 Ẹni tó ń bọ̀ láti gbéjà kò ó máa ṣe ohun tó wù ú, kò sì ní sẹ́ni tó máa dúró níwájú rẹ̀. Ó máa dúró ní ilẹ̀ Ìṣelọ́ṣọ̀ọ́, agbára láti pani run sì máa wà ní ọwọ́ rẹ̀.
17 Ó máa pinnu láti wá pẹ̀lú gbogbo agbára ìjọba rẹ̀, ó máa bá a ṣètò nǹkan lọ́gbọọgba; ó sì máa ṣe ohun tó gbéṣẹ́. Ní ti ọmọbìnrin àwọn obìnrin, a máa gbà kí ọkùnrin náà pa á run. Ọmọbìnrin náà ò ní dúró, kò sì ní jẹ́ ti ọkùnrin náà mọ́.
18 Ó máa yíjú pa dà sí àwọn ilẹ̀ etíkun, ó sì máa kó ọ̀pọ̀ lẹ́rú. Ọ̀gágun kan máa mú kí ẹ̀gàn rẹ̀ dópin lórí ara rẹ̀, kí ẹ̀gàn rẹ̀ má bàa sí mọ́. Ó máa mú kó yí pa dà sórí ẹni yẹn.
19 Ó máa wá yí ojú rẹ̀ pa dà sí àwọn ibi ààbò ilẹ̀ rẹ̀, ó máa kọsẹ̀, ó sì máa ṣubú, a ò sì ní rí i.
20 “Ẹnì kan tó ń mú kí afipámúni la ìjọba ọlọ́lá náà kọjá máa rọ́pò rẹ̀, àmọ́ láàárín ọjọ́ mélòó kan, a máa ṣẹ́ ẹ, bó tiẹ̀ jẹ́ pé kì í ṣe nínú ìbínú tàbí nípa ogun.
21 “Ẹnì tí a fojú àbùkù wò máa rọ́pò rẹ̀, wọn ò sì ní fún un ní ọlá ìjọba náà; ó máa wọlé wá ní àkókò ààbò, ó sì máa fi ọ̀rọ̀ dídùn gba ìjọba náà.
22 A máa gbá àwọn apá àkúnya omi náà lọ nítorí rẹ̀, a sì máa ṣẹ́ wọn; bí a ṣe máa ṣe sí Aṣáájú májẹ̀mú náà.
23 Torí bí wọ́n ṣe bá a lẹ̀dí àpò pọ̀, á máa ṣe ẹ̀tàn, ó máa dìde, ó sì máa di alágbára nípasẹ̀ orílẹ̀-èdè kékeré.
24 Ní àkókò ààbò, ó máa wá sí àwọn ibi tó dáa jù ní ìpínlẹ̀ náà, ó sì máa ṣe ohun tí àwọn bàbá rẹ̀ àti àwọn bàbá wọn ò ṣe. Ó máa pín ẹrù ogun, àwọn ohun ìní àti ẹrù láàárín wọn; ó sì máa gbèrò ibi sí àwọn ibi olódi, àmọ́ ó máa jẹ́ fún àkókò kan.
25 “Ó máa fi agbára rẹ̀ àti ọkàn rẹ̀ dojú kọ ọba gúúsù pẹ̀lú ọ̀pọ̀lọpọ̀ ọmọ ogun, ọba gúúsù sì máa múra sílẹ̀ fún ogun pẹ̀lú ọ̀pọ̀lọpọ̀ ọmọ ogun tó lágbára lọ́nà àrà ọ̀tọ̀. Kò sì ní dúró, torí wọ́n máa gbèrò ibi sí i.
26 Àwọn tó ń jẹ oúnjẹ aládùn rẹ̀ máa fa ìṣubú rẹ̀. “Ní ti àwọn ọmọ ogun rẹ̀, a máa gbá wọn lọ, a sì máa pa ọ̀pọ̀ nínú wọn run.
27 “Ní ti ọba méjì yìí, èrò burúkú máa wà lọ́kàn wọn, wọ́n sì máa jókòó sídìí tábìlì kan náà, wọ́n á máa parọ́ fúnra wọn. Àmọ́ kò sóhun tó máa yọrí sí rere, torí kò tíì tó àkókò tí a yàn pé kí òpin dé.
28 “Ó máa kó ọ̀pọ̀lọpọ̀ ẹrù pa dà sí ilẹ̀ rẹ̀, ọkàn rẹ̀ sì máa ta ko májẹ̀mú mímọ́. Ó máa ṣe ohun tó gbéṣẹ́, ó sì máa pa dà sí ilẹ̀ rẹ̀.
29 “Ní àkókò tí a yàn, ó máa pa dà, ó sì máa wá dojú kọ gúúsù. Àmọ́ ti ọ̀tẹ̀ yìí kò ní rí bíi ti tẹ́lẹ̀,
30 torí àwọn ọkọ̀ òkun Kítímù máa wá gbéjà kò ó, a sì máa rẹ̀ ẹ́ wálẹ̀. “Ó máa pa dà, ó sì máa dá májẹ̀mú mímọ́ náà lẹ́bi, ó máa ṣe ohun tó gbéṣẹ́; ó máa pa dà, ó sì máa fiyè sí àwọn tó ń fi májẹ̀mú mímọ́ náà sílẹ̀.
31 Àwọn ọmọ ogun máa dìde, láti ọ̀dọ̀ rẹ̀; wọ́n máa sọ ibi mímọ́, ibi ààbò, di aláìmọ́, wọ́n sì máa mú ohun tó ń ṣẹlẹ̀ nígbà gbogbo kúrò. “Wọ́n máa gbé ohun ìríra tó ń fa ìsọdahoro kalẹ̀.
32 “Ó máa fi ọ̀rọ̀ dídùn mú kí àwọn tó ń ṣe ohun tó lòdì sí májẹ̀mú náà di apẹ̀yìndà. Àmọ́ àwọn tó mọ Ọlọ́run wọn máa borí, wọ́n sì máa ṣe ohun tó gbéṣẹ́.
33 Àwọn tó ní ìjìnlẹ̀ òye lára àwọn èèyàn náà máa la ọ̀pọ̀ lóye. A sì máa mú kí wọ́n kọsẹ̀ nípa idà àti ọwọ́ iná, wọ́n á kó wọn lẹ́rú, wọ́n á sì kó wọn lẹ́rù, fún ọjọ́ mélòó kan.
34 Àmọ́ tí a bá ti mú wọn kọsẹ̀, a máa ràn wọ́n lọ́wọ́ díẹ̀; ọ̀pọ̀ sì máa fi ọ̀rọ̀ dídùn dara pọ̀ mọ́ wọn.
35 A máa mú kí àwọn kan lára àwọn tó ní ìjìnlẹ̀ òye kọsẹ̀, ká lè yọ́ wọn mọ́ nítorí wọn, ká wẹ̀ wọ́n mọ́, ká sì sọ wọ́n di funfun títí di àkókò òpin; torí pé àkókò tí a yàn kò tíì tó.
36 “Ọba náà máa ṣe ohun tó wù ú, ó máa gbé ara rẹ̀ ga, ó sì máa gbé ara rẹ̀ lékè ju gbogbo ọlọ́run lọ; ó máa sọ àwọn ohun tó yani lẹ́nu sí Ọlọ́run àwọn ọlọ́run. Ó máa ṣàṣeyọrí títí ìdálẹ́bi náà fi máa dópin; nítorí ohun tí a ti pinnu gbọ́dọ̀ ṣẹlẹ̀.
37 Kò ní ka Ọlọ́run àwọn bàbá rẹ̀ sí; kò ní ka ohun tí àwọn obìnrin fẹ́ tàbí ọlọ́run èyíkéyìí míì sí, ṣùgbọ́n ó máa gbé ara rẹ̀ ga lórí ẹni gbogbo.
38 Àmọ́ dípò ìyẹn, ó máa yin ọlọ́run ibi ààbò lógo; ọlọ́run tí àwọn bàbá rẹ̀ kò mọ̀ ló máa fi wúrà, fàdákà, àwọn òkúta iyebíye àtàwọn ohun tó fani mọ́ra yìn lógo.
39 Ó máa ṣe ohun tó gbéṣẹ́ lòdì sí àwọn ibi ààbò tó lágbára jù, pẹ̀lú ọlọ́run àjèjì. Ó máa fi ògo ńlá fún àwọn tó kà á sí, ó sì máa mú kí wọ́n ṣàkóso láàárín ọ̀pọ̀lọpọ̀; ó máa pín ilẹ̀ ní iye kan.
40 “Ní àkókò òpin, ọba gúúsù máa kọ lù ú, ọba àríwá sì máa fi àwọn kẹ̀kẹ́ ogun, àwọn agẹṣin àti ọ̀pọ̀lọpọ̀ ọkọ̀ òkun rọ́ lù ú; ó máa wọ ilẹ̀ náà, ó sì máa rọ́ kọjá bí àkúnya omi.
41 Ó tún máa wọ ilẹ̀ Ìṣelọ́ṣọ̀ọ́, a sì máa mú ọ̀pọ̀ ilẹ̀ kọsẹ̀. Àmọ́ àwọn tó máa bọ́ lọ́wọ́ rẹ̀ nìyí: Édómù, Móábù àti èyí tó ṣe pàtàkì jù lára àwọn ọmọ Ámónì.
42 Á máa na ọwọ́ rẹ̀ jáde sí àwọn ilẹ̀ náà; ní ti ilẹ̀ Íjíbítì, kò ní yè bọ́.
43 Ó máa jọba lórí àwọn ìṣúra wúrà àti fàdákà tó fara sin àti lórí gbogbo ohun tó fani mọ́ra ní Íjíbítì. Àwọn ará Líbíà àti àwọn ará Etiópíà á sì máa tẹ̀ lé e.
44 “Àmọ́ ìròyìn láti ìlà oòrùn àti àríwá máa yọ ọ́ lẹ́nu, ó sì máa fi ìbínú tó le gan-an jáde lọ láti pani rẹ́ ráúráú, kó sì pa ọ̀pọ̀lọpọ̀ run.
45 Ó máa pa àwọn àgọ́ ọba rẹ̀ sáàárín òkun ńlá àti òkè mímọ́ Ìṣelọ́ṣọ̀ọ́; ó máa wá pa run, kò sì ní sẹ́ni tó máa ràn án lọ́wọ́.
12 “Ní àkókò yẹn, Máíkẹ́lì máa dìde, ọmọ aládé ńlá tó dúró nítorí àwọn èèyàn rẹ. Àkókò wàhálà máa wáyé, èyí tí irú rẹ̀ kò wáyé rí látìgbà tí orílẹ̀-èdè ti wà títí di àkókò yẹn. Ní àkókò yẹn, àwọn èèyàn rẹ máa yè bọ́, gbogbo àwọn tí orúkọ wọn wà nínú ìwé.
2 Ọ̀pọ̀ àwọn tó ń sùn nínú erùpẹ̀ ilẹ̀ máa jí, àwọn kan sí ìyè àìnípẹ̀kun, àwọn míì sí ẹ̀gàn àti sí ìkórìíra ayérayé.
3 “Àwọn tó ní ìjìnlẹ̀ òye máa tàn yinrin bí òfúrufú, àwọn tí wọ́n sì ń mú ọ̀pọ̀lọpọ̀ wá sí òdodo máa tàn bí ìràwọ̀, títí láé àti láéláé.
4 “Ní tìrẹ, Dáníẹ́lì, ṣe àwọn ọ̀rọ̀ náà ní àṣírí, kí o sì gbé èdìdì lé ìwé náà títí di àkókò òpin. Ọ̀pọ̀ máa lọ káàkiri, ìmọ̀ tòótọ́ sì máa pọ̀ yanturu.”
5 Èmi Dáníẹ́lì wá wò, mo sì rí àwọn méjì míì tó dúró síbẹ̀, ọ̀kan ní etí omi níbí àti ìkejì ní etí omi lọ́hùn-ún.
6 Ọ̀kan wá sọ fún ọkùnrin tó wọ aṣọ ọ̀gbọ̀, tó wà lórí omi tó ń ṣàn pé: “Ìgbà wo ni àwọn ohun àgbàyanu yìí máa dópin?”
7 Nígbà náà, mo gbọ́ tí ọkùnrin tó wọ aṣọ ọ̀gbọ̀ náà, tó wà lórí omi tó ń ṣàn sọ̀rọ̀, bó ṣe gbé ọwọ́ ọ̀tún rẹ̀ àti ọwọ́ òsì rẹ̀ sókè ọ̀run, tó sì fi Ẹni tó wà láàyè títí láé búra pé: “Ó máa jẹ́ fún àkókò tí a yàn, àwọn àkókò tí a yàn àti ààbọ̀ àkókò. Gbàrà tí fífọ́ agbára àwọn èèyàn mímọ́ túútúú bá ti dópin, gbogbo nǹkan yìí máa dópin.”
8 Ní tèmi, mo gbọ́, ṣùgbọ́n kò yé mi; mo wá sọ pé: “Olúwa mi, kí làwọn nǹkan yìí máa yọrí sí?”
9 Ó sì sọ pé: “Máa lọ, Dáníẹ́lì, torí pé ọ̀rọ̀ náà máa jẹ́ àṣírí, a sì máa gbé èdìdì lé e títí di àkókò òpin.
10 Ọ̀pọ̀ máa wẹ ara wọn mọ́, wọ́n máa sọ ara wọn di funfun, a sì máa yọ́ wọn mọ́. Àwọn ẹni burúkú máa hùwà burúkú, kò sì ní yé ìkankan nínú àwọn ẹni burúkú; ṣùgbọ́n àwọn tó ní ìjìnlẹ̀ òye máa lóye.
11 “Látìgbà tí a bá ti mú ohun tó ń ṣẹlẹ̀ nígbà gbogbo kúrò, tí a sì ti gbé ohun ìríra tó ń fa ìsọdahoro kalẹ̀, ẹgbẹ̀rún kan ó lé igba àti àádọ́rùn-ún (1,290) ọjọ́ máa wà.
12 “Aláyọ̀ ni ẹni tó ń fojú sọ́nà, tó sì dé ní ẹgbẹ̀rún kan ó lé ọgọ́rùn-ún mẹ́ta àti márùndínlógójì (1,335) ọjọ́!
13 “Àmọ́ ní tìrẹ, máa lọ sí òpin. O máa sinmi, àmọ́ wàá dìde fún ìpín rẹ ní òpin àwọn ọjọ́.”
1 Ọ̀rọ̀ Jèhófà sí Hósíà ọmọ Béérì, nígbà ayé Ùsáyà, Jótámù, Áhásì àti Hẹsikáyà, àwọn ọba Júdà àti nígbà ayé Jèróbóámù ọmọ Jóáṣì, ọba Ísírẹ́lì.
2 Nígbà tí Jèhófà bẹ̀rẹ̀ sí í gbẹnu Hósíà sọ̀rọ̀, Jèhófà sọ fún Hósíà pé: “Lọ, fẹ́ obìnrin oníṣekúṣe kan, kí o sì ní àwọn ọmọ àlè, nítorí pé nípasẹ̀ ìṣekúṣe, ilẹ̀ yìí ti kúrò lẹ́yìn Jèhófà pátápátá.”
3 Torí náà, ó lọ, ó fẹ́ Gómérì ọmọ Díbíláímù, obìnrin náà lóyún, ó sì bí ọmọkùnrin kan fún un.
4 Lẹ́yìn náà, Jèhófà sọ fún un pé: “Pe orúkọ rẹ̀ ní Jésírẹ́lì, torí pé ní ìgbà díẹ̀ sí i, màá pe ilé Jéhù wá jíhìn fún ìtàjẹ̀sílẹ̀ tó wáyé ní Jésírẹ́lì, màá sì fòpin sí ìṣàkóso ilé Ísírẹ́lì.
5 Ní ọjọ́ yẹn, màá ṣẹ́ ọrun Ísírẹ́lì ní Àfonífojì Jésírẹ́lì.”
6 Ó tún lóyún, ó sì bí ọmọbìnrin kan. Ọlọ́run wá sọ fún Hósíà pé: “Pe orúkọ rẹ̀ ní Lo-ruhámà, torí mi ò ní ṣàánú ilé Ísírẹ́lì mọ́, ṣe ni màá lé wọn dà nù.
7 Ṣùgbọ́n màá ṣàánú ilé Júdà, èmi Jèhófà Ọlọ́run wọn á sì gbà wọ́n là; mi ò ní fi ọfà tàbí idà tàbí ogun tàbí àwọn ẹṣin tàbí àwọn agẹṣin gbà wọ́n là.”
8 Lẹ́yìn tó gba ọmú lẹ́nu Lo-ruhámà, ó lóyún, ó sì bí ọmọkùnrin kan.
9 Ọlọ́run sì sọ pé: “Pe orúkọ rẹ̀ ní Lo-ámì, nítorí ẹ kì í ṣe èèyàn mi, mi ò sì ní jẹ́ tiyín.
10 “Iye àwọn èèyàn Ísírẹ́lì máa dà bí iyanrìn òkun tí a kò lè díwọ̀n tàbí tí a kò lè kà. Níbi tí a ti sọ fún wọn pé, ‘Ẹ kì í ṣe èèyàn mi,’ a ó pè wọ́n ní, ‘Àwọn ọmọ Ọlọ́run alààyè.’
11 A ó sì mú kí àwọn èèyàn Júdà àti ti Ísírẹ́lì ṣọ̀kan, wọ́n á yan olórí fún ara wọn, wọ́n á sì jáde kúrò ní ilẹ̀ náà, nítorí ọjọ́ ńlá ni ọjọ́ náà máa jẹ́ ní Jésírẹ́lì.
2 “Ẹ sọ fún àwọn arákùnrin yín pé, ‘Ẹ̀yin èèyàn mi!’ Àti fún àwọn arábìnrin yín pé, ‘Ẹyin obìnrin tí Ọlọ́run ṣàánú!’
2 Ẹ fẹ̀sùn kan ìyá yín; ẹ fẹ̀sùn kàn án, Torí kì í ṣe aya mi, èmi kì í sì í ṣe ọkọ rẹ̀. Kí ó jáwọ́ nínú ìṣekúṣe rẹ̀ Kí ó sì mú ìwà àgbèrè kúrò láàárín ọmú rẹ̀,
3 Àìjẹ́ bẹ́ẹ̀, màá tú u sí ìhòòhò, màá sì jẹ́ kó rí bíi ti ọjọ́ tí wọ́n bí i, Màá jẹ́ kó rí bí aginjù, Á sì di ilẹ̀ tí kò lómi, Màá sì fi òùngbẹ gbẹ ẹ́ títí á fi kú.
4 Mi ò ní ṣàánú àwọn ọmọ rẹ̀, Torí pé ọmọ àlè ni wọ́n.
5 Nítorí ìyá wọn ti ṣe ìṣekúṣe. Ẹni tó lóyún wọn ti hùwà àìnítìjú, torí ó sọ pé, ‘Màá lọ bá àwọn olólùfẹ́ mi àtàtà, Àwọn tó ń fún mi ní oúnjẹ àti omi, Irun àgùntàn àti aṣọ ọ̀gbọ̀, òróró àti ohun mímu.’
6 Nítorí náà, màá fi ẹ̀gún ṣe ọgbà dí ojú ọ̀nà rẹ̀; Màá sì mọ ògiri olókùúta dí ojú ọ̀nà rẹ̀, Kó má bàa rí ọ̀nà kọjá.
7 Á sá tẹ̀ lé àwọn olólùfẹ́ rẹ̀ àtàtà, àmọ́ kò ní bá wọn; Á wá wọn, àmọ́ kò ní rí wọn. Á wá sọ pé, ‘Màá pa dà sọ́dọ̀ ọkọ mi àkọ́kọ́, Nítorí nǹkan dáa fún mi ní àkókò yẹn ju ti ìgbà yìí lọ.’
8 Kò mọ̀ pé èmi ló fún un ní ọkà, wáìnì tuntun àti òróró, Àti pé èmi ló fún un ní ọ̀pọ̀lọpọ̀ fàdákà Àti wúrà tí wọ́n lò fún Báálì.
9 ‘Torí náà, màá pa dà wá, màá sì kó ọkà mi lọ ní ìgbà ìkórè Àti wáìnì tuntun mi ní àsìkò rẹ̀, Èmi yóò sì já irun àgùntàn mi gbà àti aṣọ ọ̀gbọ̀ mi tí ì bá bo ìhòòhò rẹ̀.
10 Nígbà náà, màá ṣí abẹ́ rẹ̀ síta lójú àwọn olólùfẹ́ rẹ̀ àtàtà, Ẹnì kankan ò sì ní lè gbà á lọ́wọ́ mi.
11 Màá fòpin sí gbogbo ìdùnnú rẹ̀, Àwọn àjọyọ̀ rẹ̀, òṣùpá tuntun rẹ̀ àti àwọn sábáàtì rẹ̀ pẹ̀lú gbogbo ìgbà àjọyọ̀ rẹ̀.
12 Màá run àjàrà rẹ̀ àti igi ọ̀pọ̀tọ́ rẹ̀, tó sọ nípa wọn pé: “Èrè tí mo gbà ni wọ́n, tí àwọn olólùfẹ́ mi àtàtà fún mi”; Màá sọ wọ́n di igbó, Àwọn ẹran inú igbó á sì jẹ wọ́n run.
13 Màá mú kí ó jíhìn nítorí àwọn ọjọ́ tó fi rúbọ sí àwọn ère Báálì, Nígbà tó fi òrùka àti ohun ọ̀ṣọ́ ṣe ara rẹ̀ lóge, tó sì ń tẹ̀ lé àwọn olólùfẹ́ rẹ̀ àtàtà, Ó sì ti gbàgbé mi,’ ni Jèhófà wí.
14 ‘Nítorí náà, màá yí i lérò pa dà, Màá sì mú un lọ sí aginjù, Màá wá sọ̀rọ̀ tó máa wọ̀ ọ́ lọ́kàn.
15 Màá dá àwọn ọgbà àjàrà rẹ̀ pa dà fún un láti ìgbà náà lọ, Màá sì fi Àfonífojì Ákórì ṣe ọ̀nà ìrètí fún un; Yóò dáhùn níbẹ̀ bíi ti ìgbà èwe rẹ̀, Bíi ti ọjọ́ tó kúrò ní ilẹ̀ Íjíbítì.
16 Ní ọjọ́ yẹn,’ ni Jèhófà wí, ‘Ọkọ Mi ni wàá máa pè mí, o ò ní pè mí ní Ọ̀gá Mi mọ́.’
17 ‘Màá mú orúkọ àwọn ère Báálì kúrò ní ẹnu rẹ̀, A ò sì ní rántí orúkọ wọn mọ́.
18 Ní ọjọ́ yẹn, màá bá àwọn ẹran inú igbó dá májẹ̀mú nítorí wọn, Màá sì bá àwọn ẹyẹ ojú ọ̀run àti ohun tó ń rákò lórí ilẹ̀ dá májẹ̀mú; Màá mú ọfà àti idà àti ogun kúrò ní ilẹ̀ náà, Màá sì jẹ́ kí wọ́n dùbúlẹ̀ ní ààbò.
19 Màá fẹ́ ọ fún ara mi títí láé; Màá sì fẹ́ ọ fún ara mi nínú òdodo àti nínú ìdájọ́ òdodo, Nínú ìfẹ́ tí kì í yẹ̀ àti nínú àánú.
20 Màá fẹ́ ọ pẹ̀lú òtítọ́, Dájúdájú, ìwọ yóò sì mọ Jèhófà.’
21 ‘Ní ọjọ́ yẹn, màá dáhùn,’ ni Jèhófà wí, ‘Màá dá àwọn ọ̀run lóhùn, Wọ́n á sì dá ilẹ̀ lóhùn;
22 Ilẹ̀ á sì dá ọkà àti wáìnì tuntun àti òróró lóhùn; Àwọn náà á sì dá Jésírẹ́lì lóhùn.
23 Màá gbìn ín bí irúgbìn fún ara mi sórí ilẹ̀, Màá sì ṣàánú rẹ̀, bí wọn ò tiẹ̀ ṣàánú rẹ̀; Màá sọ fún àwọn tí kì í ṣe èèyàn mi pé: “Èèyàn mi ni yín”, Àwọn náà á sì sọ pé: “Ìwọ ni Ọlọ́run wa.”’”
4 Ẹ gbọ́ ọ̀rọ̀ Jèhófà, ẹ̀yin èèyàn Ísírẹ́lì, Jèhófà yóò pe àwọn tó ń gbé ilẹ̀ náà lẹ́jọ́, Nítorí kò sí òtítọ́ tàbí ìfẹ́ tí kì í yẹ̀ ní ilẹ̀ náà, bẹ́ẹ̀ ni kò sí ìmọ̀ Ọlọ́run.
2 Ìbúra èké, irọ́ pípa àti ìpànìyàn Olè jíjà àti àgbèrè ti gbilẹ̀, Ìtàjẹ̀sílẹ̀ ń gorí ìtàjẹ̀sílẹ̀.
3 Ìdí nìyẹn tí ilẹ̀ náà á fi ṣọ̀fọ̀ Tí gbogbo àwọn tó ń gbé orí rẹ̀ á sì gbẹ dà nù; Àwọn ẹran inú igbó àti ẹyẹ ojú ọ̀run, Àní títí kan àwọn ẹja inú òkun, yóò ṣègbé.
4 “Àmọ́, kí ẹnikẹ́ni má ṣe bá wọn jiyàn tàbí kó bá wọn wí, Torí àwọn èèyàn rẹ dà bí àwọn tó ń bá àlùfáà jiyàn.
5 Torí náà, wọ́n á fẹsẹ̀ kọ ní ọ̀sán gangan, Wòlíì á sì fẹsẹ̀ kọ pẹ̀lú wọn, bíi pé alẹ́ ni. Màá sì pa ìyá wọn lẹ́nu mọ́.
6 A ó pa àwọn èèyàn mi lẹ́nu mọ́, torí pé wọn kò ní ìmọ̀. Nítorí pé wọ́n ti kọ̀ láti mọ̀ mí, Èmi náà á kọ̀ wọ́n pé kí wọ́n má ṣe àlùfáà mi mọ́; Àti nítorí pé wọ́n gbàgbé òfin Ọlọ́run wọn, Èmi náà á gbàgbé àwọn ọmọ wọn.
7 Bí wọ́n ṣe ń pọ̀ sí i, bẹ́ẹ̀ ni wọ́n ṣe túbọ̀ ń ṣẹ̀ mí. Màá sọ ògo wọn di ìtìjú.
8 Wọ́n ń bọ́ ara wọn nípasẹ̀ ẹ̀ṣẹ̀ àwọn èèyàn mi, Àṣìṣe wọn ni wọ́n sì ń fẹ́.
9 Bó ṣe rí fún àwọn èèyàn náà ló ṣe máa rí fún àwọn àlùfáà; Màá pè wọ́n wá jíhìn nítorí ìwà wọn, Màá sì san èrè iṣẹ́ wọn pa dà fún wọn.
10 Wọ́n á jẹun, ṣùgbọ́n wọn kò ní yó. Wọ́n á di oníṣekúṣe, síbẹ̀ wọn kò ní rí ọmọ bí, Torí pé wọn kò bọ̀wọ̀ fún Jèhófà.
11 Ìṣekúṣe àti wáìnì àti wáìnì tuntun Máa ń mú èrò rere kúrò lọ́kàn ẹni.
12 Àwọn èèyàn mi ń wádìí lọ́dọ̀ àwọn òrìṣà tí wọ́n fi igi ṣe, Wọ́n ń ṣe ohun tí ọ̀pá wọn sọ fún wọn; Nítorí pé ẹ̀mí ìṣekúṣe ti mú kí wọ́n ṣìnà, Ìṣekúṣe wọn ni kò jẹ́ kí wọ́n tẹrí ba fún Ọlọ́run wọn.
13 Orí àwọn òkè ńlá ni wọ́n ti ń rúbọ, Orí àwọn òkè kéékèèké ni wọ́n sì ti ń mú àwọn ẹbọ rú èéfín, Lábẹ́ àwọn igi ràgàjì àti àwọn igi tórásì àti onírúurú igi ńlá, Torí pé ibòji àwọn igi náà dára. Ìdí nìyẹn tí àwọn ọmọbìnrin yín fi ń ṣe ìṣekúṣe Tí aya àwọn ọmọ yín sì ń ṣe àgbèrè.
14 Èmi kì yóò mú kí àwọn ọmọbìnrin yín jíhìn torí pé wọ́n ṣe ìṣekúṣe Àti aya àwọn ọmọ yín torí pé wọ́n ṣe àgbèrè. Nítorí pé àwọn ọkùnrin yín ń bá àwọn aṣẹ́wó kẹ́gbẹ́ Wọ́n sì ń rúbọ pẹ̀lú àwọn aṣẹ́wó tẹ́ńpìlì; Àwọn èèyàn tí kò lóye yìí yóò pa run.
15 Bí o tilẹ̀ ń ṣe ìṣekúṣe, ìwọ Ísírẹ́lì, Má ṣe jẹ́ kí Júdà jẹ̀bi. Má ṣe wá sí Gílígálì tàbí Bẹti-áfénì, Má sì ṣe búra pé, ‘Bí Jèhófà ti wà láàyè!’
16 Nítorí Ísírẹ́lì ti di alágídí bíi màlúù tó lágídí. Ǹjẹ́ Jèhófà yóò ṣe olùṣọ́ àgùntàn wọn bí ọmọ àgbò nínú ibi ìjẹko tó tẹ́jú?
17 Éfúrémù ti dara pọ̀ mọ́ àwọn òrìṣà. Ẹ fi í sílẹ̀!
18 Nígbà tí ọtí bíà wọn tán, Wọ́n di oníṣekúṣe. Àwọn alákòóso rẹ̀ sì nífẹ̀ẹ́ àbùkù.
19 Afẹ́fẹ́ yóò gbá a lọ, Àwọn ẹbọ wọn yóò sì kó ìtìjú bá wọn.”
5 “Ẹ gbọ́ èyí, ẹ̀yin àlùfáà, Ẹ fiyè sí i, ilé Ísírẹ́lì, Fetí sílẹ̀, ilé ọba, Torí ìdájọ́ yìí kàn yín; Torí pé ẹ jẹ́ pańpẹ́ fún Mísípà Ẹ sì jẹ́ àwọ̀n tí ó bo Tábórì.
2 Àwọn ọlọ̀tẹ̀ ti lọ jìnnà nínú ìpakúpa, Mo sì ń kìlọ̀ fún gbogbo wọn.
3 Mo mọ Éfúrémù, Ísírẹ́lì kì í sì í ṣe àjèjì sí mi. Ní báyìí, ìwọ Éfúrémù, o ti ṣe ìṣekúṣe; Ísírẹ́lì sì ti sọ ara rẹ̀ di ẹlẹ́gbin.
4 Ìṣe wọn kò jẹ́ kí wọ́n pa dà sọ́dọ̀ Ọlọ́run wọn, Torí ẹ̀mí ìṣekúṣe wà ní àárín wọn; Wọn ò sì ka Jèhófà sí.
5 Ìwà Ísírẹ́lì ti jẹ́rìí sí i pé ó gbéra ga; Àṣìṣe Ísírẹ́lì àti Éfúrémù ti mú kí wọ́n kọsẹ̀, Júdà sì ti kọsẹ̀ pẹ̀lú wọn.
6 Agbo ẹran wọn àti ọ̀wọ́ ẹran wọn ni wọ́n fi ń wá Jèhófà, Ṣùgbọ́n wọn kò rí i. Ó ti kúrò lọ́dọ̀ wọn.
7 Wọ́n ti hùwà àìṣòótọ́ sí Jèhófà, Torí wọ́n ti bí àwọn ọmọ àjèjì. Ní báyìí, kò ní ju oṣù kan lọ tí àwọn àti ìpín wọn á fi pa run.
8 Ẹ fun ìwo ní Gíbíà àti kàkàkí ní Rámà! Ẹ kígbe ogun ní Bẹti-áfénì, a ó tẹ̀ lé ọ, ìwọ Bẹ́ńjámínì!
9 Éfúrémù, ìwọ yóò di ohun àríbẹ̀rù ní ọjọ́ ìjìyà. Mo ti sọ ohun tó dájú pé ó máa ṣẹlẹ̀ láàárín àwọn ẹ̀yà Ísírẹ́lì.
10 Àwọn olórí Júdà dà bí àwọn tó ń sún ààlà sẹ́yìn. Èmi yóò da ìbínú ńlá mi sórí wọn bí omi.
11 Éfúrémù rí ìdààmú, ó gba ìdájọ́ tó yẹ, Nítorí ó ti pinnu láti tẹ̀ lé ọ̀tá rẹ̀.
12 Torí náà, mo dà bí òólá sí Éfúrémù Mo sì dà bí ìdíbàjẹ́ sí ilé Júdà.
13 Nígbà tí Éfúrémù rí i pé òun ń ṣàìsàn, tí Júdà sì rí i pé egbò wà lára òun, Éfúrémù lọ sí Ásíríà, ó sì ránṣẹ́ sí ọba ńlá. Ṣùgbọ́n kò lè mú un lára dá, Kò sì lè wo egbò rẹ̀ sàn.
14 Màá dà bí ọmọ kìnnìún sí Éfúrémù Àti bíi kìnnìún alágbára sí ilé Júdà. Èmi fúnra mi á fà wọ́n ya pẹ́rẹpẹ̀rẹ, màá sì lọ; Màá gbé wọn lọ, kò sì sí ẹni tó máa gbà wọ́n sílẹ̀.
15 Màá lọ, màá sì pa dà sí ipò mi títí wọ́n á fi gba ìyà ẹ̀bi wọn, Nígbà náà, wọ́n á wá ojú rere mi. Nígbà tí wọ́n bá wà nínú ìdààmú, wọ́n á wá mi.”
6 “Ẹ wá, ẹ jẹ́ kí a pa dà sọ́dọ̀ Jèhófà, Torí ó ti fà wá ya pẹ́rẹpẹ̀rẹ, ṣùgbọ́n á mú wa lára dá. Ó ti kọ lù wá, ṣùgbọ́n á di ọgbẹ́ wa.
2 Á mú wa sọ jí lẹ́yìn ọjọ́ méjì. Á gbé wa dìde ní ọjọ́ kẹta, A ó sì máa wà láàyè níwájú rẹ̀.
3 A ó mọ Jèhófà, a ó sì fi ìtara wá ìmọ̀ rẹ̀. Jíjáde rẹ̀ dájú bí àfẹ̀mọ́jú; Yóò wá bá wa bí ọ̀wààrà òjò, Bí òjò ìgbà ìrúwé tó máa ń rin ilẹ̀.”
4 “Kí ni màá ṣe sí ọ̀rọ̀ rẹ, ìwọ Éfúrémù? Kí ni màá sì ṣe sí ọ̀rọ̀ rẹ, ìwọ Júdà? Nítorí ìfẹ́ tí kì í yẹ̀ tí o sọ pé o ní dà bí ìkùukùu òwúrọ̀, Àti bí ìrì tó tètè ń pòórá.
5 Ìdí nìyẹn tí màá fi gé wọn lulẹ̀ nípasẹ̀ àwọn wòlíì; Màá fi ọ̀rọ̀ ẹnu mi pa wọ́n. Ìdájọ́ lórí wọn yóò sì tàn bí ìmọ́lẹ̀.
6 Nítorí pé ìfẹ́ tí kì í yẹ̀ ni inú mi dùn sí, kì í ṣe ẹbọ Àti ìmọ̀ nípa Ọlọ́run dípò odindi ẹbọ sísun.
7 Ṣùgbọ́n bí èèyàn lásán-làsàn, wọ́n ti tẹ májẹ̀mú lójú. Wọ́n ti hùwà àìṣòótọ́ sí mi ní ilẹ̀ wọn.
8 Gílíádì jẹ́ ìlú àwọn aṣebi, Ìtàjẹ̀sílẹ̀ pọ̀ níbẹ̀.
9 Ẹgbẹ́ àwọn àlùfáà dà bí àwọn jàǹdùkú tó lúgọ de ẹnì kan. Wọ́n ń pa èèyàn lójú ọ̀nà ní Ṣékémù, Torí pé ìwà àìnítìjú ni wọ́n ń hù.
10 Mo ti rí ohun tó burú jáì ní ilé Ísírẹ́lì. Éfúrémù ń ṣe ìṣekúṣe níbẹ̀; Ísírẹ́lì ti sọ ara rẹ̀ di ẹlẹ́gbin.
11 Àmọ́, ìwọ Júdà, a ti dá àkókò ìkórè fún ọ, Nígbà tí mo bá kó àwọn èèyàn mi tó wà ní oko ẹrú pa dà.”
7 “Ìgbà tí mo fẹ́ mú Ísírẹ́lì lára dá, Ni ẹ̀ṣẹ̀ Éfúrémù pẹ̀lú fara hàn Àti ìwà ìkà Samáríà. Nítorí wọ́n ń ṣẹ̀tàn; Àwọn olè ń fọ́lé, àwọn jàǹdùkú sì ń ṣọṣẹ́ lóde.
2 Àmọ́, ọkàn wọn ò sọ fún wọn pé màá rántí gbogbo ìwà ìkà wọn. Ní báyìí, ohun tí wọ́n ṣe ti hàn síta; Wọ́n wà ní iwájú mi.
3 Wọ́n ń fi ìwà ìkà wọn mú inú ọba dùn, Wọ́n sì ń fi ẹ̀tàn wọn mú inú àwọn ìjòyè dùn.
4 Alágbèrè ni gbogbo wọn, Ara wọn ń gbóná bí iná ààrò ẹni tó ń ṣe búrẹ́dì, Tí kò nílò láti kò ó mọ́ látìgbà tó ti po ìyẹ̀fun títí á fi wú.
5 Lọ́jọ́ àjọyọ̀ ọba wa, àwọn ìjòyè ń ṣàìsàn, Wáìnì ti mú kí wọ́n bínú. Ọba ti tẹ́wọ́ gba àwọn afiniṣẹ̀sín.
6 Nítorí wọ́n wá pẹ̀lú ìfẹ́ ọkàn wọn tó ń jó bí iná ààrò. Ẹni tó ń ṣe búrẹ́dì fi gbogbo òru sùn; Ní òwúrọ̀, iná ààrò náà ti ń jó fòfò.
7 Gbogbo wọn gbóná bí ààrò, Wọ́n sì jẹ àwọn alákòóso wọn run. Gbogbo ọba wọn ti ṣubú; Kò sí ìkankan lára wọn tó ké pè mí.
8 Éfúrémù ti dara pọ̀ mọ́ àwọn orílẹ̀-èdè. Éfúrémù dà bí àkàrà tí a kò yí ẹ̀yìn rẹ̀ pa dà.
9 Àwọn àjèjì ti gba okun rẹ̀ tán, ṣùgbọ́n kò mọ̀. Irun orí rẹ̀ ti di funfun, síbẹ̀ kò kíyè sí i.
10 Ìwà Ísírẹ́lì ti jẹ́rìí sí i pé ó gbéra ga, Síbẹ̀ wọn kò pa dà sọ́dọ̀ Jèhófà Ọlọ́run wọn, Bẹ́ẹ̀ ni wọn kò wá a pẹ̀lú adúrú ohun tí wọ́n ṣe yìí.
11 Éfúrémù dà bí àdàbà tó gọ̀, tí kò ní làákàyè. Wọ́n ti ké pe Íjíbítì; wọ́n ti lọ sí Ásíríà.
12 Ibikíbi tí wọn ì báà lọ, màá fi àwọ̀n mi mú wọn. Màá mú wọn wálẹ̀ bí ẹyẹ ojú ọ̀run. Màá bá wọn wí lọ́nà tí mo gbà kìlọ̀ fún àpéjọ wọn.
13 Wọ́n gbé! Torí wọ́n sá kúrò lọ́dọ̀ mi. Ìparun á bá wọn, torí wọ́n ti ṣẹ̀ mí! Mo ṣe tán láti rà wọ́n pa dà, àmọ́ wọ́n pa irọ́ mọ́ mi.
14 Wọn ò ké pè mí látinú ọkàn wọn fún ìrànlọ́wọ́, Bó tilẹ̀ jẹ́ pé wọ́n ń sunkún ṣáá lórí ibùsùn wọn. Torí ọkà wọn àti wáìnì tuntun wọn, wọ́n ń fi nǹkan ya ara wọn; Wọ́n kẹ̀yìn sí mi.
15 Bó tilẹ̀ jẹ́ pé mo bá wọn wí tí mo sì fún wọn lókun, Wọ́n kẹ̀yìn sí mi, wọ́n sì ń gbèrò ibi.
16 Wọ́n yí pa dà, àmọ́ kì í ṣe sí Ọlọ́run tòótọ́; Wọn ò ṣeé gbára lé bí ọrun tó ti dẹ̀. Idà ni yóò pa àwọn olórí wọn nítorí ahọ́n wọn mú. Torí èyí, wọ́n á di ẹni ẹ̀sín ní ilẹ̀ Íjíbítì.”
8 “Fi ìwo sí ẹnu rẹ! Ọ̀tá kan ń bọ̀ bí ẹyẹ idì sí ilé Jèhófà, Torí pé wọ́n ti da májẹ̀mú mi, wọ́n sì ti rú òfin mi.
2 Wọ́n ké pè mí, wọ́n ní ‘Ọlọ́run wa, àwa Ísírẹ́lì ti mọ̀ ọ́!’
3 Ísírẹ́lì ti kọ ohun rere sílẹ̀. Kí ọ̀tá máa lépa rẹ̀.
4 Wọ́n ti fi àwọn ọba jẹ, ṣùgbọ́n kì í ṣe láti ọ̀dọ̀ mi. Wọ́n ti yan àwọn ìjòyè, ṣùgbọ́n èmi kò fọwọ́ sí i. Wọ́n ti fi fàdákà wọn àti wúrà wọn ṣe àwọn òrìṣà, Kí wọ́n lè pa run.
5 Mo ti kọ ọmọ màlúù rẹ sílẹ̀, ìwọ Samáríà. Mo bínú sí yín gidigidi. Ìgbà wo lẹ máa tó jáwọ́ nínú ìwà àìmọ́?
6 Torí láti Ísírẹ́lì ni èyí ti wá. Ohun tí oníṣẹ́ ọnà ṣe ni, kì í ṣe Ọlọ́run; Ọmọ màlúù Samáríà yóò di èérún.
7 Nítorí afẹ́fẹ́ ni wọ́n ń gbìn, Ìjì sì ni wọ́n máa ká. Kò sí pòròpórò kankan tó ní ọkà tí ó gbó; Ohunkóhun tó bá hù kò ní so èso tó wúlò fún ìyẹ̀fun. Bí èyíkéyìí bá sì so, àwọn àjèjì yóò gbé e mì.
8 Ọ̀tá ló máa gbé Ísírẹ́lì mì. Wọ́n á wà láàárín àwọn orílẹ̀-èdè, Bí ohun èlò tí kò wúlò.
9 Nítorí wọ́n ti lọ sí Ásíríà, bíi kẹ́tẹ́kẹ́tẹ́ inú igbó tó dá wà. Éfúrémù ti lọ gba àwọn aṣẹ́wó láti fi ṣe olólùfẹ́.
10 Bó tilẹ̀ jẹ́ pé àárín àwọn orílẹ̀-èdè ni wọ́n ti gbà wọ́n, Màá kó àwọn náà jọ; Wọ́n á bẹ̀rẹ̀ sí í jìyà nítorí ẹrù tí ọba àti àwọn ìjòyè dì lé wọn.
11 Torí Éfúrémù ti mọ pẹpẹ púpọ̀ kó lè máa dẹ́ṣẹ̀. Àwọn pẹpẹ náà ló sì fi ń dẹ́ṣẹ̀.
12 Mo kọ ohun púpọ̀ nípa òfin mi fún un, Àmọ́ ohun àjèjì ni wọ́n kà wọ́n sí.
13 Wọ́n ń fi ẹran rúbọ sí mi, wọ́n sì jẹ ẹran náà, Ṣùgbọ́n inú Jèhófà kò dùn sí ẹbọ wọn. Ó máa rántí ẹ̀ṣẹ̀ wọn, á sì fìyà jẹ wọ́n nítorí ẹ̀ṣẹ̀ wọn. Wọ́n ti yíjú sí Íjíbítì.
14 Ísírẹ́lì ti gbàgbé Ẹni Tó Dá A, ó sì ti kọ́ àwọn tẹ́ńpìlì, Júdà ti kọ́ ìlú olódi púpọ̀. Àmọ́ màá sọ iná sí àwọn ìlú rẹ̀, Á sì jó àwọn ilé gogoro ìlú kọ̀ọ̀kan run.”
9 “Má ṣe yọ̀, ìwọ Ísírẹ́lì, Má sì dunnú bí àwọn èèyàn. Nítorí pé ìṣekúṣe ti mú ọ kúrò lọ́dọ̀ Ọlọ́run rẹ. O ti nífẹ̀ẹ́ owó iṣẹ́ aṣẹ́wó lórí gbogbo ibi ìpakà.
2 Àmọ́ ibi ìpakà àti ibi tí wọ́n ti ń fún wáìnì kò ní fún wọn lóúnjẹ, Wáìnì tuntun á sì já wọn kulẹ̀.
3 Wọn kò ní gbé ilẹ̀ Jèhófà mọ́; Kàkà bẹ́ẹ̀, Éfúrémù á pa dà sí Íjíbítì, Wọ́n á sì jẹ ohun àìmọ́ ní Ásíríà.
4 Wọn ò ní da ọrẹ wáìnì jáde sí Jèhófà mọ́; Àwọn ẹbọ wọn kò sì ní mú inú rẹ̀ dùn. Wọ́n dà bí oúnjẹ ọ̀fọ̀; Gbogbo àwọn tó bá jẹ ẹ́ á sọ ara wọn di ẹlẹ́gbin. Nítorí àwọn nìkan ni oúnjẹ wọn wà fún; Kò ní wọ ilé Jèhófà.
5 Kí lẹ ó ṣe ní ọjọ́ ìpàdé, Ní ọjọ́ àjọyọ̀ Jèhófà?
6 Wò ó! wọ́n á ní láti sá lọ nítorí ìparun. Íjíbítì á kó wọn jọ, Mémúfísì á sì sin wọ́n. Èsìsì ló máa bo àwọn ohun iyebíye tí wọ́n fi fàdákà ṣe, Àwọn igi ẹlẹ́gùn-ún á sì wà nínú àgọ́ wọn.
7 Àkókò ìbẹ̀wò á dé, Àkókò ìjìyà á sì dé, Ísírẹ́lì á mọ̀ nípa rẹ̀. Wòlíì wọn á ya òmùgọ̀, ọkùnrin tó ní ìmísí á sì ya wèrè; Ìkórìíra tí wọ́n ní sí ọ pọ̀, nítorí ẹ̀ṣẹ̀ rẹ pọ̀.”
8 Nígbà kan rí, olùṣọ́  Éfúrémù ń gbọ́ ti Ọlọ́run mi. Àmọ́ ní báyìí, ọ̀nà àwọn wòlíì rẹ̀ dà bíi pańpẹ́ pẹyẹpẹyẹ; Ìkórìíra wà ní ilé Ọlọ́run rẹ̀.
9 Wọ́n ti lọ jìnnà nínú fífa ìparun, bíi ti ìgbà àwọn ará Gíbíà. Ó máa rántí ẹ̀ṣẹ̀ wọn, á sì fìyà jẹ wọ́n nítorí ẹ̀ṣẹ̀ wọn.
10 “Mo rí Ísírẹ́lì bí ẹni rí èso àjàrà ní aginjù. Mo rí àwọn baba ńlá rẹ̀ bí ẹni rí àkọ́so igi ọ̀pọ̀tọ́. Àmọ́ wọ́n lọ bá Báálì Péórì; Wọ́n fi ara wọn fún ohun ìtìjú, Wọ́n di ohun ìríra, wọ́n sì wá dà bí ohun tí wọ́n nífẹ̀ẹ́.
11 Ògo Éfúrémù fò lọ bí ẹyẹ; Kò ní bímọ, kò ní lóyún, kódà ọlẹ̀ kò ní sọ nínú rẹ̀.
12 Bí wọ́n tilẹ̀ tọ́ ọmọ wọn dàgbà, Màá pa wọ́n, tí kò fi ní ku ìkankan; Nígbà tí mo bá pa dà lẹ́yìn wọn, wọ́n gbé!
13 Éfúrémù tí a gbìn sí ibi ìjẹko, dà bíi Tírè sí mi; Ní báyìí, Éfúrémù gbọ́dọ̀ kó àwọn ọmọ rẹ̀ jáde fún pípa.”
14 Fún wọn ní ohun tó yẹ kí o fún wọn, Jèhófà; Fún wọn ní ilé ọmọ tí kò lè gba oyún dúró àti ọmú gbígbẹ.
15 “Gílígálì  ni gbogbo ìwà ibi wọn ti ṣẹlẹ̀, ibẹ̀ ni mo ti kórìíra wọn. Màá lé wọn kúrò ní ilé mi nítorí iṣẹ́ ibi wọn. Mi ò ní nífẹ̀ẹ́ wọn mọ́; Gbogbo olórí wọn ya alágídí.
16 A ó gé Éfúrémù lulẹ̀ bí igi. Gbòǹgbò wọn á gbẹ dà nù, wọn ò sì ní lè so èso kankan. Bí wọ́n tilẹ̀ bímọ, màá pa àwọn ọmọ wọn tí wọ́n fẹ́ràn.”
17 Ọlọ́run mi yóò kọ̀ wọ́n, Torí wọn kò fetí sí i, Wọ́n á sì di ìsáǹsá láàárín àwọn orílẹ̀-èdè.
10 “Ísírẹ́lì jẹ́ igi àjàrà tí kò dáa tó ń so èso. Bí èso rẹ̀ ṣe ń pọ̀ sí i, bẹ́ẹ̀ ló ń mú kí àwọn pẹpẹ rẹ̀ pọ̀ sí i; Bí ilẹ̀ rẹ̀ ṣe ń méso jáde, bẹ́ẹ̀ ló ń mú kí àwọn ọwọ̀n òrìṣà rẹ̀ dára sí i.
2 Àgàbàgebè kún inú ọkàn wọn; Ní báyìí, wọ́n á jẹ̀bi. Ẹnì kan wà tó máa fọ́ àwọn pẹpẹ wọn, tó sì máa wó àwọn òpó wọn.
3 Wọ́n á sọ pé, ‘Torí a kò bẹ̀rù Jèhófà ni a kò fi ní ọba. Kí ni ọba lè ṣe fún wa?’
4 Wọ́n ń sọ ọ̀rọ̀ asán, wọ́n ń búra èké, wọ́n sì ń dá májẹ̀mú; Torí náà, ìdájọ́ wọn dà bí ewéko onímájèlé tó hù jáde láàárín àwọn ebè inú oko.
5 Ẹ̀rù máa ba àwọn tó ń gbé ní Samáríà torí òrìṣà ọmọ màlúù tó wà ní Bẹti-áfénì. Àwọn èèyàn rẹ̀ máa ṣọ̀fọ̀ rẹ̀, Bẹ́ẹ̀ ni àwọn àlùfáà ọlọ́run àjèjì ibẹ̀, tó máa ń yọ̀ lórí rẹ̀ àti ògo rẹ̀, máa ṣọ̀fọ̀, Nítorí pé a ó mú un kúrò lọ́dọ̀ wọn lọ sí ìgbèkùn.
6 A ó mú un wá sí Ásíríà, láti fi ta ọba ńlá lọ́rẹ. Ojú á ti Éfúrémù, Ìtìjú á sì bá Ísírẹ́lì nítorí ìmọ̀ràn tó tẹ̀ lé.
7 Ó dájú pé Samáríà àti ọba rẹ̀ máa pa run, Bí ẹ̀ka igi tó dá gbáú sí ojú omi.
8 Àwọn ibi gíga Bẹti-áfénì tó jẹ́ ẹ̀ṣẹ̀ Ísírẹ́lì, máa pa run pátápátá. Ẹ̀gún àti òṣùṣú yóò hù jáde lórí pẹpẹ wọn. Àwọn èèyàn yóò sọ fún àwọn òkè ńlá pé, ‘Ẹ bò wá mọ́lẹ̀!’ Wọ́n á sì sọ fún àwọn òkè kéékèèké pé, ‘Ẹ wó lù wá!’
9 Láti ìgbà àwọn ará Gíbíà ni o ti ṣẹ̀, ìwọ Ísírẹ́lì. Síbẹ̀, ìwọ kò jáwọ́. Ogun kò pa àwọn aláìṣòdodo tó wà ní Gíbíà run pátápátá.
10 Màá bá wọn wí nígbà tí mo bá fẹ́. Àwọn èèyàn á sì pé lé wọn lórí, Nígbà tí mo bá so wọ́n mọ́ àṣìṣe wọn méjèèjì.
11 “Éfúrémù jẹ́ abo ọmọ màlúù tí a fi iṣẹ́ kọ́, tó fẹ́ràn láti máa pa ọkà, Torí náà, mo dá ọrùn rẹ̀ tó dáa sí. Ní báyìí, màá mú kí ẹnì kan gun Éfúrémù. Júdà á túlẹ̀; Jékọ́bù á fọ́ ògúlùtu fún un.
12 Ẹ fúnrúgbìn òdodo, kí ẹ sì kórè ìfẹ́ tí kì í yẹ̀. Ẹ tú ilẹ̀ tó dáa fún ọ̀gbìn, Nígbà tí àkókò ṣì wà láti wá Jèhófà, Títí yóò fi wá, tí yóò sì kọ́ yín nínú òdodo.
13 Àmọ́, ẹ ti túlẹ̀ ìwà burúkú, Ẹ ti kórè àìṣòdodo, Ẹ sì ti jẹ èso ẹ̀tàn; Nítorí ẹ ti gbẹ́kẹ̀ lé ọ̀nà yín Àti àwọn jagunjagun yín.
14 Ariwo ogun máa sọ láàárín àwọn èèyàn rẹ, Gbogbo ìlú olódi rẹ á sì pa run, Bí ìgbà tí Ṣálímánì pa ilé Áríbélì run, Ní ọjọ́ ogun tí a fọ́ àwọn ìyá mọ́lẹ̀ lẹ́gbẹ̀ẹ́ àwọn ọmọ wọn.
15 Ohun tí a ó ṣe sí ọ nìyí, ìwọ Bẹ́tẹ́lì, nítorí ìwà búburú rẹ tó bùáyà. Ní àfẹ̀mọ́jú, ó dájú pé a ó pa ọba Ísírẹ́lì.”
11 “Nígbà tí Ísírẹ́lì wà ní ọmọdé, mo nífẹ̀ẹ́ rẹ̀, Láti Íjíbítì ni mo sì ti pe ọmọkùnrin mi.
2 Bí wọ́n ti ń pe àwọn èèyàn Ísírẹ́lì, Bẹ́ẹ̀ ni wọ́n ń sá fún wọn. Àwọn ère Báálì ni wọ́n ń rúbọ sí Wọ́n sì ń rúbọ sí àwọn ère gbígbẹ́.
3 Bẹ́ẹ̀ èmi ni mo kọ́ Éfúrémù ní ìrìn, tí mo gbé wọn sí apá mi; Síbẹ̀ wọn ò gbà pé mo ti mú wọn lára dá.
4 Mo fi okùn inú rere àti okùn ìfẹ́ fà wọ́n mọ́ra; Mo sì dà bí ẹni tó ń yọ àjàgà kúrò ní ọrùn wọn, Lẹ́sọ̀lẹsọ̀ sì ni mo gbé oúnjẹ wá fún ẹnì kọ̀ọ̀kan.
5 Wọn ò ní pa dà sí ilẹ̀ Íjíbítì, Ásíríà ló sì máa jẹ́ ọba wọn, Torí pé wọ́n kọ̀ láti pa dà sọ́dọ̀ mi.
6 Idà á máa jù fìrìfìrì ní àwọn ìlú rẹ̀ Yóò run ọ̀pá ìdábùú rẹ̀, yóò sì pa àwọn ará ìlú rẹ̀ run nítorí ètekéte wọn.
7 Àwọn èèyàn mi ti pinnu láti jẹ́ aláìṣòótọ́ sí mi. Bó tilẹ̀ jẹ́ pé wọ́n pè wọ́n sókè, kò sí ẹnì kankan tó dìde.
8 Ṣé ó yẹ kí n yọwọ́ lọ́rọ̀ rẹ, ìwọ Éfúrémù? Ṣé ó yẹ kí n fà ọ́ lé ọ̀tá lọ́wọ́, ìwọ Ísírẹ́lì? Ṣé ó yẹ kí n ṣe ọ́ bí Ádímà? Ṣé ó yẹ kí n ṣe ọ́ bíi Sébóíímù? Mo ti yí ọkàn mi pa dà; Lẹ́sẹ̀ kan náà, inú mi ti yọ́ sí wọn.
9 Mi ò ní tú ìbínú mi tó ń jó fòfò jáde. Mi ò ní pa Éfúrémù run mọ́, Nítorí Ọlọ́run ni mí, èmi kì í ṣe èèyàn, Ẹni Mímọ́ tó wà láàárín rẹ; Mi ò sì ní fi ìbínú wá sọ́dọ̀ rẹ.
10 Wọ́n á máa tẹ̀ lé Jèhófà, á sì ké ramúramù bíi kìnnìún; Nígbà tó bá ké ramúramù, àwọn ọmọ rẹ̀ á gbọ̀n jìnnìjìnnì wá láti ìwọ̀ oòrùn.
11 Wọ́n á gbọ̀n jìnnìjìnnì bí ẹyẹ nígbà tí wọ́n bá jáde kúrò ní Íjíbítì Àti bí àdàbà tí wọ́n bá kúrò ní ilẹ̀ Ásíríà; Màá sì fìdí wọn kalẹ̀ ní ilé wọn,” ni Jèhófà wí.
12 “Irọ́ ni Éfúrémù ń pa fún mi ṣáá, Ẹ̀tàn sì ni ilé Ísírẹ́lì ń ṣe sí mi nígbà gbogbo. Àmọ́ Júdà ṣì ń bá Ọlọ́run rìn, Ó sì jẹ́ olóòótọ́ sí Ẹni Mímọ́ Jù Lọ.”
12 “Ẹ̀fúùfù ni Éfúrémù fi ṣe oúnjẹ. Ó sì ń sá tẹ̀ lé ẹ̀fúùfù ìlà oòrùn láti àárọ̀ ṣúlẹ̀. Ó mú kí irọ́ àti ìwà ipá pọ̀ sí i. Ó bá Ásíríà dá májẹ̀mú, ó sì gbé òróró lọ sí Íjíbítì.
2 Jèhófà máa pe Júdà lẹ́jọ́; Ó máa pe Jékọ́bù wá jíhìn nítorí àwọn ọ̀nà rẹ̀, Ó sì máa san án lẹ́san àwọn iṣẹ́ ọwọ́ rẹ̀.
3 Nígbà tó wà nínú ìyá rẹ̀, ó gbá arákùnrin rẹ̀ mú ní gìgísẹ̀, Ó sì fi gbogbo okun rẹ̀ bá Ọlọ́run wọ̀jà.
4 Ó bá áńgẹ́lì kan jà títí ó fi borí. Ó sunkún, ó sì bẹ̀ ẹ́ pé kó ṣojúure sí òun.” Ọlọ́run rí i ní Bẹ́tẹ́lì, ibẹ̀ ni Ó sì ti bá wa sọ̀rọ̀,
5 Jèhófà Ọlọ́run àwọn ọmọ ogun ni, Jèhófà sì ni orúkọ tí a fi ń rántí rẹ̀.
6 “Torí náà, pa dà sọ́dọ̀ Ọlọ́run rẹ, Má ṣe jẹ́ kí ìfẹ́ tí kì í yẹ̀ àti ìdájọ́ òdodo bọ́ mọ́ ẹ lọ́wọ́, Sì máa ní ìrètí nínú Ọlọ́run rẹ nígbà gbogbo.
7 Àmọ́ ọwọ́ oníṣòwò ni òṣùwọ̀n ẹ̀tàn wà; Ó fẹ́ràn lílu jìbìtì.
8 Éfúrémù ń sọ pé, ‘Ní tòótọ́, mo ti di ọlọ́rọ̀; Mo ti ní ọrọ̀. Nínú gbogbo làálàá mi, wọn ò ní rí àìtọ́ tàbí ẹ̀ṣẹ̀ kankan.’
9 Ṣùgbọ́n èmi ni Jèhófà Ọlọ́run rẹ láti ilẹ̀ Íjíbítì wá. Màá tún mú kí o máa gbé inú àwọn àgọ́ Bí ìgbà àkókò tí a ti yàn.
10 Mo bá àwọn wòlíì sọ̀rọ̀, Mo mú kí ìran tí wọ́n rí pọ̀ sí i, Mo sì tipasẹ̀ àwọn wòlíì ṣe àkàwé.
11 Ẹ̀tàn àti àìṣòótọ́ ti wà ní Gílíádì. Wọ́n ti fi àwọn akọ màlúù rúbọ ní Gílígálì, Àwọn pẹpẹ wọn sì dà bí àwọn òkúta tí a tò jọ sí àárín àwọn ebè inú oko.
12 Jékọ́bù sá lọ sí agbègbè Árámù; Ísírẹ́lì ṣiṣẹ́ níbẹ̀ nítorí àtifẹ́ ìyàwó, Ó sì ń da àgùntàn nítorí ìyàwó.
13 Jèhófà tipasẹ̀ wòlíì kan mú Ísírẹ́lì jáde kúrò ní Íjíbítì, Ó sì fi wòlíì kan ṣọ́ ọ.
14 Éfúrémù ti dá ẹ̀ṣẹ̀ tó burú jáì; Ẹ̀bi ẹ̀jẹ̀ tó ta sílẹ̀ wà lórí rẹ̀; Olúwa rẹ̀ á sì san án lẹ́san ẹ̀gàn rẹ̀.”
13 “Nígbà tí Éfúrémù sọ̀rọ̀, ẹ̀rù ba àwọn èèyàn; Torí pé ẹni ńlá ni ní Ísírẹ́lì. Àmọ́, ó jẹ̀bi nítorí ó sin Báálì, ó sì kú.
2 Ní báyìí, wọ́n dá ẹ̀ṣẹ̀ kún ẹ̀ṣẹ̀ Wọ́n sì fi fàdákà wọn ṣe ère onírin; Wọ́n ṣe àwọn òrìṣà lọ́nà tó já fáfá, gbogbo rẹ̀ sì jẹ́ ohun tí oníṣẹ́ ọnà ṣe. Wọ́n sọ nípa wọn pé, ‘Kí àwọn tó wá rúbọ fi ẹnu ko àwọn ọmọ màlúù lẹ́nu.’
3 Torí náà, wọ́n á dà bí ìkùukùu òwúrọ̀, Bí ìrì tó tètè ń pòórá, Bí ìyàngbò tí ìjì gbé lọ kúrò ní ibi ìpakà Àti bí èéfín tó jáde látinú ihò òrùlé.
4 Ṣùgbọ́n èmi ni Jèhófà Ọlọ́run rẹ láti ilẹ̀ Íjíbítì wá; Ìwọ kò sì mọ Ọlọ́run mìíràn àfi èmi, Lẹ́yìn mi kò sí olùgbàlà kankan.
5 Mo mọ̀ ọ́ ní aginjù, ní ilẹ̀ aláìlómi.
6 Àwọn ibi ìjẹko wọn tẹ́ wọn lọ́rùn, Wọ́n yó, wọ́n sì ń gbéra ga. Torí náà, wọ́n gbàgbé mi.
7 Màá dà bí ọmọ kìnnìún sí wọn, Bí àmọ̀tẹ́kùn tó lúgọ sí ẹ̀gbẹ́ ọ̀nà.
8 Màá bẹ́ mọ́ wọn bíi bíárì tí àwọn ọmọ rẹ̀ sọ nù, Màá sì fa àyà wọn ya. Màá jẹ wọ́n níbẹ̀ bíi kìnnìún; Ẹran inú igbó yóò fà wọ́n ya pẹ́rẹpẹ̀rẹ.
9 Yóò pa ọ́ run, ìwọ Ísírẹ́lì, Torí pé o ti kẹ̀yìn sí èmi olùrànlọ́wọ́ rẹ.
10 Ibo wá ni ọba rẹ wà, kí ó lè gbà ọ́ ní gbogbo ìlú rẹ Àti àwọn alákòóso rẹ, tí o sọ nípa wọn pé, ‘Fún mi ní ọba àti àwọn ìjòyè’?
11 Inú ìbínú mi ni mo ti fún ọ ní ọba, Inú ìbínú ńlá mi sì ni màá ti mú un kúrò.
12 A ti di àṣìṣe Éfúrémù pa mọ́; A sì ti to ẹ̀ṣẹ̀ rẹ̀ jọ.
13 Ìrora ìgbà ìbímọ yóò dé bá a. Àmọ́, ọmọ tí kò gbọ́n ni; Ó kọ̀ láti jáde nígbà tí ìyá rẹ̀ fẹ́ bí i.
14 Màá rà wọ́n pa dà lọ́wọ́ agbára Isà Òkú; Màá gbà wọ́n pa dà lọ́wọ́ ikú. Ìwọ Ikú, oró rẹ dà? Ìwọ Isà Òkú, ìpanirun rẹ dà? Síbẹ̀, mi ò ní fojú àánú wò wọ́n.
15 Bó bá tiẹ̀ gbilẹ̀ láàárín àwọn esùsú, Ẹ̀fúùfù ìlà oòrùn yóò wá, ẹ̀fúùfù Jèhófà, Yóò wá láti aṣálẹ̀, yóò sì mú kí kànga àti odò rẹ̀ gbẹ. Ẹnì kan máa wá kó gbogbo ohun iyebíye tó wà ní ilé ìṣúra rẹ̀.
16 A ó dá Samáríà lẹ́bi, torí pé ó ti ṣọ̀tẹ̀ sí Ọlọ́run rẹ̀. Idà yóò sì pa wọ́n, A ó ṣán àwọn ọmọ wọn mọ́lẹ̀, A ó sì la inú àwọn aboyún wọn.”
14 “Pa dà sọ́dọ̀ Jèhófà Ọlọ́run rẹ, ìwọ Ísírẹ́lì, Torí àṣìṣe rẹ ti mú kí o kọsẹ̀.
2 Ẹ pa dà sọ́dọ̀ Jèhófà pẹ̀lú ọ̀rọ̀ wọ̀nyí, Ẹ sọ fún un pé, ‘Jọ̀wọ́ dárí ẹ̀ṣẹ̀ wa jì wá, kí o sì gba ohun rere tí a mú wá, A ó sì fi ètè wa rú ẹbọ ìyìn sí ọ bí ẹni fi akọ ọmọ màlúù rúbọ.
3 Ásíríà kò ní lè gbà wá là. A ò ní gun ẹṣin, A ò sì tún ní máa pe iṣẹ́ ọwọ́ wa ní, “Ọlọ́run wa!” Nítorí pé ìwọ lò ń ṣàánú ọmọ aláìníbaba.’
4 Màá wo àìṣòótọ́ wọn sàn. Màá nífẹ̀ẹ́ wọn láti ọkàn mi wá, Torí pé mi ò bínú sí wọn mọ́.
5 Màá máa sẹ̀ bí ìrì sórí Ísírẹ́lì; Á yọ ìtànná bí òdòdó lílì Á sì ta gbòǹgbò rẹ̀ bí àwọn igi Lẹ́bánónì.
6 Àwọn ẹ̀ka rẹ̀ á tẹ́ rẹrẹ, Ògo rẹ̀ á dà bíi ti igi ólífì, Ìtasánsán rẹ̀ á sì dà bíi ti Lẹ́bánónì.
7 Àwọn èèyàn mi á pa dà máa gbé lábẹ́ òjìji mi. Wọ́n á gbin ọkà, wọ́n á sì yọ ìtànná bí àjàrà. Òkìkí rẹ̀ á dà bíi ti wáìnì Lẹ́bánónì.
8 Éfúrémù á sọ pé, ‘Kí ni mo tún fẹ́ wá lọ sọ́dọ̀ àwọn òrìṣà?’ Màá dáhùn, màá sì máa ṣọ́ ọ. Màá dà bí igi júnípà tó gbẹ̀rẹ̀gẹ̀jigẹ̀. Wàá sì máa rí èso lọ́dọ̀ mi.”
9 Ta ni ó gbọ́n? Kí ó lóye nǹkan wọ̀nyí. Ta ni ó lóye? Kí ó mọ̀ wọ́n. Nítorí àwọn ọ̀nà Jèhófà tọ́, Àwọn olódodo yóò sì máa rìn nínú wọn; Àmọ́, àwọn tó ń dẹ́ṣẹ̀ yóò kọsẹ̀ nínú wọn.
1 Ọ̀rọ̀ tí Jèhófà bá Jóẹ́lì ọmọ Pétúélì sọ nìyí:
2 “Ẹ gbọ́ ọ̀rọ̀ yìí, ẹ̀yin àgbààgbà, Kí ẹ sì fetí sílẹ̀, gbogbo ẹ̀yin tó ń gbé ilẹ̀ náà. Ǹjẹ́ irú nǹkan báyìí ti ṣẹlẹ̀ rí níṣojú yín, Tàbí nígbà ayé àwọn baba ńlá yín?
3 Ẹ sọ nípa rẹ̀ fún àwọn ọmọ yín, Kí àwọn ọmọ yín náà sọ fún àwọn ọmọ wọn, Kí àwọn ọmọ wọn sì sọ fún ìran tó tẹ̀ lé wọn.
4 Ohun tí eéṣú tó ń jẹ nǹkan run jẹ kù, ni ọ̀wọ́ eéṣú jẹ; Ohun tí ọ̀wọ́ eéṣú jẹ kù, ni eéṣú tí kò níyẹ̀ẹ́ jẹ; Ohun tí eéṣú tí kò níyẹ̀ẹ́ jẹ kù, ni ọ̀yánnú eéṣú jẹ.
5 Ẹ jí, ẹ̀yin ọ̀mùtípara, kí ẹ sì sunkún! Ẹ pohùn réré ẹkún, gbogbo ẹ̀yin tó ń mu wáìnì, Torí wọ́n ti gba wáìnì dídùn lẹ́nu yín.
6 Torí orílẹ̀-èdè kan ti gòkè wá sí ilẹ̀ mi, ó lágbára gan-an, kò sì lóǹkà. Eyín kìnnìún ni eyín rẹ̀, páárì ẹ̀rẹ̀kẹ́ rẹ̀ náà sì jẹ́ ti kìnnìún.
7 Ó ti pa àjàrà mi run, ó sì sọ igi ọ̀pọ̀tọ́ mi di kùkùté, Ó bó èèpo wọn kanlẹ̀, ó sì jù wọ́n dà nù, Ẹ̀ka àwọn igi náà sì di funfun.
8 Pohùn réré ẹkún bíi ti wúńdíá tó wọ aṣọ ọ̀fọ̀ Torí olólùfẹ́ rẹ̀ tó kú.
9 Kò sí ọrẹ ọkà àti ọrẹ ohun mímu ní ilé Jèhófà mọ́; Àwọn àlùfáà, àwọn òjíṣẹ́ Jèhófà, ń ṣọ̀fọ̀.
10 Wọ́n ti pa oko run, ilẹ̀ sì ń ṣọ̀fọ̀; Wọ́n ti run ọkà, wáìnì tuntun ti gbẹ táútáú, òróró sì ti tán.
11 Inú àwọn àgbẹ̀ bà jẹ́, àwọn tó ń rẹ́wọ́ àjàrà pohùn réré ẹkún, Torí àlìkámà àti ọkà bálì; Ìkórè oko sì ti pa run.
12 Àjàrà ti gbẹ, Igi ọ̀pọ̀tọ́ sì ti kú. Bẹ́ẹ̀ náà ni igi pómégíránétì, igi ọ̀pẹ àti igi ápù, Gbogbo igi oko ti gbẹ dà nù; Ìdùnnú àwọn èèyàn ti di ìtìjú.
13 Ẹ wọ aṣọ ọ̀fọ̀, ẹ̀yin àlùfáà, kí ẹ sì ṣọ̀fọ̀; Ẹ pohùn réré ẹkún, ẹ̀yin tó ń ṣiṣẹ́ níwájú pẹpẹ. Ẹ wọlé, kí ẹ sì wọ aṣọ ọ̀fọ̀ mọ́jú, ẹ̀yin ìránṣẹ́ Ọlọ́run mi; Torí àwọn èèyàn ò mú ọrẹ ọkà àti ọrẹ ohun mímu wá sílé Ọlọ́run yín.
14 Ẹ kéde ààwẹ̀; ẹ pe àpéjọ ọlọ́wọ̀. Ẹ kó àwọn àgbààgbà àti gbogbo àwọn tó ń gbé ilẹ̀ náà jọ, Sí ilé Jèhófà Ọlọ́run yín, kí ẹ sì ké pe Jèhófà pé kó ràn yín lọ́wọ́.
15 Ó mà ṣe o! Torí ọjọ́ náà, Ọjọ́ Jèhófà sún mọ́lé, Ó sì máa jẹ́ ọjọ́ ìparun látọ̀dọ̀ Olódùmarè!
16 Wọ́n ti gbé oúnjẹ kúrò níwájú wa, Kò sì sí ayọ̀ àti ìdùnnú nílé Ọlọ́run wa mọ́.
17 Àwọn èso ti bà jẹ́ kí wọ́n tó fi ṣọ́bìrì kó o. Àwọn ilé ìkẹ́rùsí ti di ahoro. Wọ́n ti ya àwọn ibi tí wọ́n ń tọ́jú ọkà sí lulẹ̀, torí ọkà ti gbẹ dà nù.
18 Kódà, àwọn ẹran ọ̀sìn ń kérora! Ìdààmú bá àwọn agbo màlúù, wọ́n sì ń rìn gbéregbère torí wọn ò rí ewéko jẹ. Àwọn agbo àgùntàn sì jẹ nínú ìyà náà.
19 Jèhófà, ìwọ ni màá ké pè; Torí iná ti run àwọn ibi ìjẹko nínú aginjù, Ọwọ́ iná sì ti jẹ gbogbo igi oko run.
20 Kódà, àwọn ẹran inú igbó ń wá ọ, Torí àwọn odò tó ń ṣàn ti gbẹ, Iná sì ti run àwọn ibi ìjẹko nínú aginjù.”
2 “Ẹ fun ìwo ní Síónì! Ẹ kéde ogun ní òkè mímọ́ mi. Kí jìnnìjìnnì bo gbogbo àwọn tó ń gbé ilẹ̀ náà, Torí ọjọ́ Jèhófà ń bọ̀! Ó sún mọ́lé!
2 Ó jẹ́ ọjọ́ òkùnkùn àti ìṣúdùdù, Ọjọ́ ìkùukùu àti ìṣúdùdù tó kàmàmà, Bí ìmọ́lẹ̀ òwúrọ̀ nígbà tí ilẹ̀ ń mọ́ bọ̀ lórí àwọn òkè. Àwọn èèyàn kan wà tí wọ́n pọ̀, tí wọ́n sì lágbára; Kò tíì sí irú wọn rí, Irú wọn kò sì ní sí mọ́ láé, Jálẹ̀ àwọn ọdún láti ìran dé ìran.
3 Iná ń jẹ àwọn ohun tó wà níwájú wọn, Ọwọ́ iná sì ń run àwọn ohun tó wà lẹ́yìn wọn. Ilẹ̀ iwájú wọn dà bí ọgbà Édẹ́nì, Àmọ́ aginjù tó ti di ahoro ló wà lẹ́yìn wọn, Kò sì sí ohun tó lè yè bọ́.
4 Wọ́n rí bí ẹṣin, Wọ́n sì ń sáré bí ẹṣin ogun.
5 Ìró wọn dà bíi ti àwọn kẹ̀kẹ́ ẹṣin tó ń bẹ́ gìjà lórí àwọn òkè, Bí ìró iná ajófòfò tó ń jó àgékù pòròpórò. Wọ́n dà bí àwọn alágbára, tí wọ́n tò lọ́wọ̀ọ̀wọ́ láti jagun.
6 Ìdààmú máa bá àwọn èèyàn náà nítorí wọn, Ìbẹ̀rù yóò sì hàn lójú gbogbo èèyàn.
7 Wọ́n ń rọ́ gììrì bí àwọn jagunjagun, Wọ́n gun ògiri bí àwọn ọmọ ogun, Wọ́n tò tẹ̀ léra, Ọ̀kọ̀ọ̀kan wọn kò sì kúrò lójú ọ̀nà rẹ̀.
8 Wọn kì í ti ara wọn; Kálukú wọn ń tọ ọ̀nà tirẹ̀. Bí ohun ìjà bá gbé àwọn kan ṣubú lára wọn, Àwọn tó ṣẹ́ kù kì í tú ká.
9 Wọ́n rọ́ wọnú ìlú, wọ́n sáré lórí ògiri. Wọ́n gun orí àwọn ilé, wọ́n sì gba àwọn ojú fèrèsé wọlé bí olè.
10 Ilẹ̀ mì tìtì níwájú wọn, ọ̀run sì mì jìgìjìgì. Oòrùn àti òṣùpá ti ṣókùnkùn, Àwọn ìràwọ̀ kò sì mọ́lẹ̀ mọ́.
11 Jèhófà yóò gbé ohùn sókè níwájú àwọn ọmọ ogun rẹ̀, torí wọ́n pọ̀ gan-an nínú ibùdó rẹ̀. Alágbára ni ẹni tó ń mú ọ̀rọ̀ Rẹ̀ ṣẹ; Torí ọjọ́ ńlá ni ọjọ́ Jèhófà, ó sì ń bani lẹ́rù. Ta ló lè fara dà á?”
12 “Síbẹ̀, ẹ fi gbogbo ọkàn yín pa dà sọ́dọ̀ mi báyìí,” ni Jèhófà wí, “Kí ẹ gbààwẹ̀, kí ẹ sunkún, kí ẹ sì pohùn réré ẹkún.
13 Ọkàn yín ni kí ẹ fà ya, kì í ṣe ẹ̀wù yín, Kí ẹ sì pa dà sọ́dọ̀ Jèhófà Ọlọ́run yín, Torí ó ń gba tẹni rò, ó jẹ́ aláàánú, kì í tètè bínú, ìfẹ́ rẹ̀ tí kì í yẹ̀ sì pọ̀ gidigidi, Òun yóò sì pèrò dà nípa àjálù náà.
14 Ta ló mọ̀ bóyá ó máa tún ìpinnu ṣe, kó sì pèrò dà, Kó sì mú kí ìbùkún ṣẹ́ kù fún yín, Kí ẹ lè fi ọrẹ ọkà àti ọrẹ ohun mímu fún Jèhófà Ọlọ́run yín?
15 Ẹ fun ìwo ní Síónì! Ẹ kéde ààwẹ̀; ẹ pe àpéjọ ọlọ́wọ̀.
16 Ẹ kó àwọn èèyàn náà jọ; ẹ sọ ìjọ di mímọ́. Ẹ kó àwọn àgbà ọkùnrin jọ, kí ẹ sì kó àwọn ọmọdé àti àwọn ọmọ ọwọ́ jọ. Kí ọkọ ìyàwó jáde kúrò nínú yàrá rẹ̀ tó wà ní inú, kí ìyàwó pẹ̀lú kúrò nínú yàrá rẹ̀.
17 Kí àwọn àlùfáà, àwọn ìránṣẹ́ Jèhófà sunkún Láàárín ibi àbáwọlé àti pẹpẹ, kí wọ́n sì sọ pé: ‘Jèhófà, jọ̀ọ́ ṣàánú àwọn èèyàn rẹ; Má ṣe jẹ́ kí àwọn èèyàn fi ogún rẹ ṣẹlẹ́yà, Kó wá di pé àwọn orílẹ̀-èdè á máa jọba lórí wọn, Tí àwọn èèyàn á fi máa sọ pé, “Ibo ni Ọlọ́run wọn wà?”’
18 Jèhófà yóò ní ìtara nítorí ilẹ̀ rẹ̀, Yóò sì ṣàánú àwọn èèyàn rẹ̀.
19 Jèhófà yóò dá àwọn èèyàn rẹ̀ lóhùn pé: ‘Màá fi ọkà àti wáìnì tuntun àti òróró ránṣẹ́ sí yín, Yóò sì tẹ́ yín lọ́rùn; Mi ò ní jẹ́ kí àwọn orílẹ̀-èdè fi yín ṣẹlẹ́yà mọ́.
20 Màá lé àwọn ará àríwá jìnnà sí yín; Màá fọ́n wọn ká sí ilẹ̀ tí kò lómi tó sì ti di ahoro, Àwọn tó wà níwájú yóò forí lé ọ̀nà òkun ìlà oòrùn Àwọn tó wà lẹ́yìn yóò sì forí lé ọ̀nà òkun ìwọ̀ oòrùn. Òórùn wọn yóò gbalẹ̀ kan, Wọn yóò sì máa rùn ṣáá; Torí pé Òun yóò ṣe àwọn ohun ńlá.’
21 Má bẹ̀rù, ìwọ ilẹ̀. Máa yọ̀, kí inú rẹ sì dùn, torí pé Jèhófà máa ṣe àwọn ohun ńlá.
22 Ẹ má bẹ̀rù, ẹ̀yin ẹran inú igbó, Torí àwọn ibi ìjẹko inú aginjù yóò hu ewéko tútù, Àwọn igi yóò sì mú èso jáde; Igi ọ̀pọ̀tọ́ àti igi àjàrà yóò so wọ̀ǹtìwọnti.
23 Ẹ̀yin ọmọ Síónì, ẹ máa yọ̀, kí Jèhófà Ọlọ́run yín sì mú inú yín dùn; Torí ó máa rọ òjò fún yín ní ìwọ̀n tó yẹ nígbà ìwọ́wé, Yóò sì rọ òjò lé yín lórí, Nígbà ìwọ́wé àti nígbà ìrúwé, bíi ti tẹ́lẹ̀.
24 Ọkà tó mọ́ máa kún àwọn ibi ìpakà, Wáìnì tuntun àti òróró á sì kún àwọn ibi ìfúntí yín ní àkúnwọ́sílẹ̀.
25 Màá sì san àwọn ohun tí ẹ ti pàdánù láwọn ọdún yẹn fún yín Àwọn ọdún tí ọ̀wọ́ eéṣú, eéṣú tí kò níyẹ̀ẹ́, ọ̀yánnú eéṣú àti eéṣú tó ń jẹ nǹkan run fi jẹ irè oko yín, Ọ̀pọ̀ rẹpẹtẹ àwọn ọmọ ogun mi tí mo rán sáàárín yín.
26 Ó dájú pé ẹ ó jẹ àjẹyó, Ẹ ó sì yin orúkọ Jèhófà Ọlọ́run yín, Ẹni tó ti ṣe ohun ìyanu fún yín; Wọn ò ní dójú ti àwọn èèyàn mi mọ́ láé.
27 Ẹ ó sì mọ̀ pé mo wà láàárín Ísírẹ́lì Àti pé èmi ni Jèhófà Ọlọ́run yín, kò sí ẹlòmíì! Wọn ò ní dójú ti àwọn èèyàn mi mọ́ láé.
28 Lẹ́yìn ìyẹn, èmi yóò tú ẹ̀mí mi  sára onírúurú èèyàn, Àwọn ọmọ yín lọ́kùnrin àti lóbìnrin yóò sì máa sọ tẹ́lẹ̀, Àwọn àgbà ọkùnrin yín yóò máa lá àlá. Àwọn ọ̀dọ́kùnrin yín yóò sì máa rí ìran.
29 Kódà, ní àwọn ọjọ́ náà, Èmi yóò tú ẹ̀mí mi sára àwọn ẹrúkùnrin mi àti sára àwọn ẹrúbìnrin mi.
30 Èmi yóò fi àwọn ohun ìyanu hàn lójú ọ̀run àti ní ayé, Ẹ̀jẹ̀ àti iná pẹ̀lú ọwọ̀n èéfín.
31 Oòrùn yóò ṣókùnkùn, òṣùpá yóò sì di ẹ̀jẹ̀ Kí ọjọ́ ńlá Jèhófà tó ń bani lẹ́rù tó dé.
32 Gbogbo ẹni tó bá ń ké pe orúkọ Jèhófà yóò sì rí ìgbàlà; Torí àwọn tó sá àsálà yóò wà ní Òkè Síónì àti ní Jerúsálẹ́mù bí Jèhófà ṣe sọ, Àwọn tó là á já tí Jèhófà pè.”
3 “Wò ó! ní àwọn ọjọ́ náà àti ní àkókò yẹn, Nígbà tí mo bá dá àwọn tí wọ́n kó lẹ́rú láti Júdà àti Jerúsálẹ́mù pa dà,
2 Èmi yóò tún kó gbogbo orílẹ̀-èdè jọ, Èmi yóò sì mú wọn sọ̀ kalẹ̀ wá sí Àfonífojì Jèhóṣáfátì. Èmi yóò dá wọn lẹ́jọ́ níbẹ̀ Nítorí àwọn èèyàn mi àti torí Ísírẹ́lì ogún mi, Wọ́n ti tú wọn ká sáàárín àwọn orílẹ̀-èdè, Wọ́n sì ti pín ilẹ̀ mi láàárín ara wọn.
3 Wọ́n ń ṣẹ́ kèké torí àwọn èèyàn mi; Wọ́n ń fi ọmọ wọn ọkùnrin dúró kí wọ́n lè gbé aṣẹ́wó, Wọ́n sì ń ta àwọn ọmọ wọn obìnrin torí àtimu wáìnì.
4 Kí ló dé tí ẹ fi ṣe báyìí sí mi, Tírè, Sídónì àti gbogbo ilẹ̀ Filísíà? Ṣé mo ṣẹ̀ yín ni tí ẹ fi ń gbẹ̀san? Tó bá jẹ́ ẹ̀san lẹ̀ ń gbà, Ṣe ni màá yára dá a pa dà sórí yín láìjáfara.
5 Torí ẹ ti kó fàdákà àti wúrà mi, Ẹ sì ti kó àwọn ìṣúra mi tó ṣeyebíye gan-an lọ sínú àwọn tẹ́ńpìlì yín;
6 Ẹ ti ta àwọn èèyàn Júdà àti Jerúsálẹ́mù fún àwọn Gíríìkì, Kí ẹ lè lé wọn jìnnà kúrò ní ilẹ̀ wọn;
7 Màá mú kí wọ́n pa dà láti ibi tí ẹ tà wọ́n sí, Màá sì dá ohun tí ẹ ṣe pa dà sórí yín.
8 Èmi yóò ta àwọn ọmọ yín ọkùnrin àti obìnrin fún àwọn ará Júdà, Wọn yóò sì tà wọ́n fún àwọn ará Ṣébà, orílẹ̀-èdè tó jìnnà réré; Jèhófà fúnra rẹ̀ ti sọ ọ́.
9 Ẹ kéde láàárín àwọn orílẹ̀-èdè pé: ‘Ẹ múra ogun! Ẹ ta àwọn alágbára ọkùnrin jí! Kí gbogbo ọmọ ogun sún mọ́ tòsí, kí wọ́n bẹ̀rẹ̀ ogun!
10 Ẹ fi àwọn ohun ìtúlẹ̀ yín rọ idà, kí ẹ sì fi àwọn ohun ìrẹ́wọ́ ọ̀gbìn yín rọ ọ̀kọ̀. Kí ẹni tí kò lágbára sọ pé: “Alágbára ni mí.”
11 Ẹ wá ṣèrànwọ́, gbogbo ẹ̀yin orílẹ̀-èdè tó wà yí ká, kí ẹ sì kóra jọ!’” Jèhófà, jọ̀ọ́ mú àwọn jagunjagun rẹ wá síbẹ̀.
12 “Kí àwọn orílẹ̀-èdè dìde, kí wọ́n sì wá sí Àfonífojì Jèhóṣáfátì; Torí ibẹ̀ ni èmi yóò jókòó sí láti dá gbogbo orílẹ̀-èdè tó wà yí ká lẹ́jọ́.
13 Ẹ ti dòjé bọ̀ ọ́, torí àkókò ìkórè ti tó. Ẹ sọ̀ kalẹ̀ wá tẹ èso àjàrà, torí ibi tí wọ́n ti ń fún wáìnì ti kún. Àwọn ẹkù ti kún àkúnwọ́sílẹ̀, torí ìwà búburú kún ọwọ́ àwọn orílẹ̀-èdè.
14 Èrò, èrò rẹpẹtẹ wà ní àfonífojì ìpinnu, Torí ọjọ́ Jèhófà sún mọ́lé ní àfonífojì ìpinnu.
15 Oòrùn àti òṣùpá yóò ṣókùnkùn, Àwọn ìràwọ̀ kò sì ní mọ́lẹ̀.
16 Jèhófà yóò sì fi ohùn rara sọ̀rọ̀ láti Síónì, Yóò gbé ohùn rẹ̀ sókè láti Jerúsálẹ́mù. Ọ̀run àti ayé yóò sì mì jìgìjìgì; Àmọ́ Jèhófà yóò jẹ́ ibi ààbò fún àwọn èèyàn rẹ̀, Odi ààbò fún àwọn ọmọ Ísírẹ́lì.
17 Ẹ ó sì mọ̀ pé èmi ni Jèhófà Ọlọ́run yín, tó ń gbé ní Síónì, òkè mímọ́ mi. Jerúsálẹ́mù yóò di ibi mímọ́, Àwọn àjèjì kò sì ní gbà á kọjá mọ́.
18 Wáìnì dídùn yóò máa sẹ̀ láti orí àwọn òkè ní ọjọ́ yẹn, Wàrà yóò máa ṣàn lórí àwọn òkè kéékèèké, Gbogbo omi odò Júdà yóò sì máa ṣàn. Omi yóò sun láti ilé Jèhófà, Yóò sì bomi rin Àfonífojì Àwọn Igi Bọn-ọ̀n-ní.
19 Àmọ́ Íjíbítì yóò di ahoro, Édómù yóò sì di aginjù tó dá páropáro, Torí bí wọ́n ṣe hùwà ipá sí àwọn ará Júdà, Ilẹ̀ àwọn tí wọ́n ti ta ẹ̀jẹ̀ aláìṣẹ̀ sílẹ̀.
20 Àmọ́ àwọn èèyàn á máa gbé ní Júdà nígbà gbogbo, Àti ní Jerúsálẹ́mù láti ìran dé ìran.
21 Èmi yóò mú ẹ̀bi ẹ̀jẹ̀ tó ti wà lọ́rùn wọn kúrò; Jèhófà yóò sì máa gbé ní Síónì.”
1 Ọ̀rọ̀ Émọ́sì, ọ̀kan lára àwọn tó ń sin àgùntàn láti Tékóà, èyí tó gbọ́ nínú ìran nípa Ísírẹ́lì nígbà ayé Ùsáyà ọba Júdà àti nígbà ayé Jèróbóámù ọmọ Jóáṣì, ọba Ísírẹ́lì, ní ọdún méjì ṣáájú ìmìtìtì ilẹ̀ tó wáyé.
2 Ó sọ pé: “Jèhófà yóò ké ramúramù láti Síónì, Yóò sì gbé ohùn rẹ̀ sókè láti Jerúsálẹ́mù. Ibi ìjẹko àwọn olùṣọ́ àgùntàn máa ṣọ̀fọ̀, Ewéko orí òkè Kámẹ́lì á sì gbẹ dà nù.”
3 “Ohun tí Jèhófà sọ nìyí, ‘“Nítorí ìdìtẹ̀ mẹ́ta Damásíkù àti nítorí mẹ́rin, mi ò ní yí ọwọ́ mi pa dà, Nítorí wọ́n fi ohun èlò ìpakà onírin pa Gílíádì bí ọkà.
4 Torí náà, màá rán iná sí ilé Hásáẹ́lì, Á sì jó àwọn ilé gogoro tó láàbò ti Bẹni-hádádì run.
5 Màá ṣẹ́ ọ̀pá ìdábùú ẹnubodè Damásíkù; Màá sì pa àwọn tó ń gbé Bikati-áfénì run Àti àwọn tó ń ṣàkóso ní Bẹti-édẹ́nì; Àwọn èèyàn Síríà sì máa lọ sí ìgbèkùn ní Kírì,” ni Jèhófà wí.’
6 Ohun tí Jèhófà sọ nìyí, ‘“Nítorí ìdìtẹ̀ mẹ́ta ti Gásà àti nítorí mẹ́rin, mi ò ní yí ọwọ́ mi pa dà, Nítorí wọ́n kó gbogbo àwọn èèyàn nígbèkùn, wọ́n sì fà wọ́n lé Édómù lọ́wọ́.
7 Torí náà, màá rán iná sí ògiri Gásà, Á sì jó àwọn ilé gogoro rẹ̀ tó láàbò run.
8 Màá pa àwọn tó ń gbé Áṣídódì run, Àti àwọn tó ń ṣàkóso ní Áṣíkẹ́lónì; Màá fìyà jẹ Ẹ́kírónì, Àwọn Filísínì tó ṣẹ́ kù yóò sì ṣègbé,” ni Jèhófà Olúwa Ọba Aláṣẹ wí.’
9 Ohun tí Jèhófà sọ nìyí, ‘Nítorí ìdìtẹ̀ mẹ́ta Tírè àti nítorí mẹ́rin, mi ò ní yí ọwọ́ mi pa dà, Nítorí wọ́n kó gbogbo àwọn tí wọ́n mú nígbèkùn, wọ́n sì fà wọ́n lé Édómù lọ́wọ́, Àti nítorí pé wọn kò rántí májẹ̀mú àwọn arákùnrin.
10 Torí náà, màá rán iná sí ògiri Tírè, Á sì jó àwọn ilé gogoro rẹ̀ tó láàbò run.’
11 Ohun tí Jèhófà sọ nìyí, ‘Nítorí ìdìtẹ̀ mẹ́ta Édómù àti nítorí mẹ́rin, mi ò ní yí ọwọ́ mi pa dà, Nítorí ó fi idà lépa arákùnrin rẹ̀, Àti nítorí pé ó kọ̀ láti ṣàánú rẹ̀; Ó ń fi ìbínú rẹ̀ fà wọ́n ya láìdáwọ́ dúró, Kò sì yéé bínú sí wọn.
12 Torí náà, màá rán iná sí Témánì, Á sì jó àwọn ilé gogoro tó láàbò ti Bósírà run.’
13 Ohun tí Jèhófà sọ nìyí, ‘“Nítorí ìdìtẹ̀ mẹ́ta àwọn ọmọ Ámónì àti nítorí mẹ́rin, mi ò ní yí ọwọ́ mi pa dà, Nítorí wọ́n la inú àwọn aboyún Gílíádì kí wọ́n lè mú agbègbè tiwọn fẹ̀ sí i.
14 Torí náà, màá sọ iná sí ògiri Rábà, Á sì jó àwọn ilé gogoro rẹ̀ tó láàbò run, Ariwo á sọ ní ọjọ́ ogun, Àti ìjì líle ní ọjọ́ ẹ̀fúùfù.
15 Ọba wọn á sì lọ sí ìgbèkùn pẹ̀lú àwọn ìjòyè rẹ̀,” ni Jèhófà wí.’
3 “Ẹ gbọ́ ọ̀rọ̀ tí Jèhófà sọ nípa yín, ẹ̀yin ọmọ Ísírẹ́lì, nípa gbogbo ìdílé tí mo mú jáde kúrò nílẹ̀ Íjíbítì:
2 ‘Ẹ̀yin nìkan ni mo mọ̀ nínú gbogbo ìdílé tó wà láyé. Ìdí nìyẹn tí màá fi mú kí ẹ jíhìn nítorí gbogbo ẹ̀ṣẹ̀ yín.
3 Ǹjẹ́ àwọn méjì lè jọ rìn láìjẹ́ pé wọ́n ṣe àdéhùn?
4 Ǹjẹ́ kìnnìún máa ké ramúramù nínú igbó láìjẹ́ pé ó ti rí ẹran tó fẹ́ pa? Ǹjẹ́ ọmọ kìnnìún máa kùn hùn-ùn láti ibi tó fara pa mọ́ sí láìjẹ́ pé ọwọ́ rẹ̀ ti tẹ nǹkan kan?
5 Ǹjẹ́ ẹyẹ lè kó sí pańpẹ́ lórí ilẹ̀ láìjẹ́ pé ẹnì kan ti dẹ pańpẹ́ náà? Ṣé pańpẹ́ lè ré lórí ilẹ̀ nígbà tí kò tíì mú nǹkan kan?
6 Tí èèyàn bá fun ìwo nínú ìlú, ǹjẹ́ àyà àwọn ará ìlú kò ní já? Tí àjálù bá ṣẹlẹ̀ nínú ìlú, ǹjẹ́ kì í ṣe Jèhófà ló fà á?
7 Jèhófà Olúwa Ọba Aláṣẹ kò ní ṣe ohunkóhun Láìjẹ́ pé ó ti fi àṣírí ọ̀rọ̀ náà han àwọn ìránṣẹ́ rẹ̀ tó jẹ́ wòlíì.
8 Kìnnìún ti ké ramúramù! Ta ni kò ní bẹ̀rù? Jèhófà Olúwa Ọba Aláṣẹ ti sọ̀rọ̀! Ta ni kò ní sọ tẹ́lẹ̀?’
9 ‘Ẹ kéde rẹ̀ lórí àwọn ilé gogoro tó láàbò ní Áṣídódì Àti lórí àwọn ilé gogoro tó láàbò nílẹ̀ Íjíbítì. Ẹ sọ pé: “Ẹ kóra jọ sórí àwọn òkè Samáríà; Ẹ wo ìdàrúdàpọ̀ tó wà ní àárín rẹ̀ Àti jìbìtì tó wà nínú rẹ̀.
10 Nítorí wọn kò mọ bí a ti ń ṣe ohun tí ó tọ́,” ni Jèhófà wí, “Àwọn tó ń mú ìwà ipá àti ìparun pọ̀ sí i nínú àwọn ilé gogoro wọn tó láàbò.”’
11 Nítorí náà, ohun tí Jèhófà Olúwa Ọba Aláṣẹ sọ nìyí, ‘Ọ̀tá kan máa yí ilẹ̀ náà ká, Á sì mú kí agbára rẹ tán, Ohun tó wà nínú àwọn ilé gogoro rẹ tó láàbò ni wọ́n á sì kó lọ.’
12 Ohun tí Jèhófà sọ nìyí, ‘Bí olùṣọ́ àgùntàn ṣe ń já ẹsẹ̀ méjì tàbí etí kan gbà kúrò lẹ́nu kìnnìún, Bẹ́ẹ̀ ni a ó ṣe já àwọn ọmọ Ísírẹ́lì gbà, Àwọn tó ń jókòó sórí ibùsùn rèǹtèrente àti sórí àga ìnàyìn tó rẹwà ní Samáríà.’
13 ‘Ẹ gbọ́, kí ẹ sì kìlọ̀ fún ilé Jékọ́bù,’ ni Jèhófà Olúwa Ọba Aláṣẹ, Ọlọ́run àwọn ọmọ ogun wí.
14 ‘Ní ọjọ́ tí màá mú kí Ísírẹ́lì jíhìn nítorí ìdìtẹ̀ rẹ̀, Ni màá mú kí àwọn pẹpẹ Bẹ́tẹ́lì pẹ̀lú jíhìn; A ó ṣẹ́ àwọn ìwo pẹpẹ náà, wọ́n á sì já bọ́ sílẹ̀.
15 Màá wó ilé ìgbà òtútù àti ilé ìgbà ẹ̀ẹ̀rùn lulẹ̀.’ ‘Àwọn ilé tí wọ́n fi eyín erin kọ́ á ṣègbé, Àwọn ilé ńlá á sì pa run,’ ni Jèhófà wí.”
4 “Ẹ gbọ́ ọ̀rọ̀ yìí, ẹ̀yin abo màlúù Báṣánì, Tó wà lórí òkè Samáríà, Ẹ̀yin obìnrin tó ń lu àwọn aláìní ní jìbìtì, tó sì ń ni àwọn tálákà lára, Tó ń sọ fún àwọn ọkọ wọn pé, ‘Ẹ gbé ọtí wá ká mu!’
2 Jèhófà Olúwa Ọba Aláṣẹ ti fi ìjẹ́mímọ́ rẹ̀ búra pé, ‘“Wò ó! Ọjọ́ ń bọ̀ nígbà tó máa fi ìkọ́ alápatà gbé yín sókè Tí á sì fi ìwọ̀ ẹja gbé àwọn tó ṣẹ́ kù lára yín.
3 Kálukú yín máa gba àlàfo ara ògiri tó wà níwájú rẹ̀ jáde lọ; A ó sì lé yín sí Hámọ́nì,” ni Jèhófà wí.’
4 ‘Ẹ wá sí Bẹ́tẹ́lì, kí ẹ sì dẹ́ṣẹ̀, Àti sí Gílígálì kí ẹ dá ẹ̀ṣẹ̀ kún ẹ̀ṣẹ̀! Ẹ mú àwọn ẹbọ yín wá ní òwúrọ̀, Ẹ sì mú ìdá mẹ́wàá yín wá ní ọjọ́ kẹta.
5 Ẹ fi búrẹ́dì tó ní ìwúkàrà rú ẹbọ ìdúpẹ́; Ẹ sì kéde àwọn ọrẹ àtinúwá yín! Nítorí ohun tí ẹ fẹ́ nìyẹn, ẹ̀yin ọmọ Ísírẹ́lì,’ ni Jèhófà Olúwa Ọba Aláṣẹ wí.
6 ‘Ní tèmi, mo mú kí eyín yín mọ́ nítorí àìsí oúnjẹ ní gbogbo àwọn ìlú yín Mi ò sì jẹ́ kí oúnjẹ wà ní gbogbo ilé yín; Síbẹ̀, ẹ kò pa dà sọ́dọ̀ mi,’ ni Jèhófà wí.
7 ‘Mo tún fawọ́ òjò sẹ́yìn kúrò lọ́dọ̀ yín nígbà tí ìkórè ṣì ku oṣù mẹ́ta; Mo mú kí òjò rọ̀ sí ìlú kan àmọ́ mi ò jẹ́ kó rọ̀ sí ìlú míì. Òjò máa rọ̀ sí ilẹ̀ kan, Àmọ́ ilẹ̀ tí òjò kò rọ̀ sí máa gbẹ.
8 Àwọn èèyàn ìlú méjì tàbí mẹ́ta ń rọ́ lọ sí ìlú kan ṣoṣo kí wọ́n lè mu omi, Àmọ́ kò tẹ́ wọn lọ́rùn; Síbẹ̀, ẹ kò pa dà sọ́dọ̀ mi,’ ni Jèhófà wí.
9 ‘Mo fi ooru tó ń jóni àti èbíbu kọ lù yín. Ẹ̀ ń mú kí àwọn ọgbà yín àti oko àjàrà yín di púpọ̀, Ṣùgbọ́n eéṣú ló jẹ igi ọ̀pọ̀tọ́ yín àti igi ólífì yín run; Síbẹ̀, ẹ kò pa dà sọ́dọ̀ mi,’ ni Jèhófà wí.
10 ‘Mo rán àjàkálẹ̀ àrùn sáàárín yín bíi ti Íjíbítì. Mo fi idà pa àwọn ọ̀dọ́kùnrin yín, mo sì gba àwọn ẹṣin yín. Mo mú kí òórùn àwọn tó kú ní ibùdó yín gba afẹ́fẹ́ kan; Síbẹ̀, ẹ kò pa dà sọ́dọ̀ mi,’ ni Jèhófà wí.
11 ‘Mo pa ilẹ̀ yín run Bí Ọlọ́run ṣe pa Sódómù àti Gòmórà run. Ẹ sì dà bí igi tí a fà yọ kúrò nínú iná; Síbẹ̀, ẹ kò pa dà sọ́dọ̀ mi,’ ni Jèhófà wí.
12 Torí náà, màá tún fìyà jẹ ọ́, ìwọ Ísírẹ́lì. Nítorí ohun tí màá ṣe sí ọ yìí, Múra sílẹ̀ láti pàdé Ọlọ́run rẹ, ìwọ Ísírẹ́lì.
13 Nítorí, wò ó! Òun ló dá àwọn òkè àti afẹ́fẹ́; Ó ń sọ èrò Rẹ̀ fún àwọn èèyàn, Ó ń sọ ìmọ́lẹ̀ di òkùnkùn, Ó ń rìn lórí àwọn ibi gíga ayé; Jèhófà Ọlọ́run àwọn ọmọ ogun ni orúkọ rẹ̀.”
6 “Àwọn tó dá ara wọn lójú ní Síónì gbé! Àwọn tí ọkàn wọn balẹ̀ lórí òkè Samáríà, Àwọn olókìkí èèyàn nínú àwọn orílẹ̀-èdè tó gba iwájú, Àwọn tí ilé Ísírẹ́lì ń lọ sọ́dọ̀ wọn!
2 Ẹ ré kọjá sí Kálínè, kí ẹ sì wò. Ẹ ti ibẹ̀ lọ sí Hámátì Ńlá, Kí ẹ sì lọ sí Gátì ti àwọn Filísínì. Ṣé wọ́n sàn ju àwọn ìjọba yìí, Tàbí ṣé ilẹ̀ wọn tóbi ju tiyín lọ ni?
3 Ṣé ẹ̀ ń mú ọjọ́ àjálù kúrò lọ́kàn yín Tí ẹ sì ń mú kí ìwà ipá jọba láàárín yín?
4 Wọ́n ń dùbúlẹ̀ sórí àwọn ibùsùn tí wọ́n fi eyín erin ṣe, wọ́n sì ń nà gbalaja sórí àga tìmùtìmù, Wọ́n ń jẹ àwọn àgbò inú agbo ẹran àti àwọn ọmọ màlúù tí wọ́n bọ́ sanra;
5 Wọ́n ń kọ orin sí ìró háàpù, Bíi Dáfídì, wọ́n ṣe àwọn ohun èlò ìkọrin;
6 Wọ́n ń fi abọ́ mu wáìnì Wọ́n sì ń fi òróró tó dára jù lọ para. Àmọ́ àjálù tó dé bá Jósẹ́fù kò dùn wọ́n.
7 Nítorí náà, àwọn ló máa kọ́kọ́ lọ sí ìgbèkùn, Àríyá aláriwo àwọn tó nà gbalaja sì máa dópin.
8 ‘Jèhófà Olúwa Ọba Aláṣẹ ti fi ara rẹ̀ búra,’ àní Jèhófà Ọlọ́run àwọn ọmọ ogun sọ pé, ‘“Mo kórìíra ìgbéraga Jékọ́bù, Mo sì kórìíra àwọn ilé gogoro rẹ̀ tó láàbò, Màá sì fa ìlú náà àti ohun tó wà nínú rẹ̀ lé àwọn ọ̀tá lọ́wọ́.
9 “‘“Bí ó bá sì ṣẹ́ ku ọkùnrin mẹ́wàá sínú ilé kan, àwọn náà máa kú.
10 Mọ̀lẹ́bí kan á wá gbé wọn jáde, á sì sun wọ́n lọ́kọ̀ọ̀kan. Á kó egungun wọn jáde kúrò nínú ilé; á sì béèrè lọ́wọ́ ẹni tó bá wà ní àwọn yàrá inú pé, ‘Ṣé wọ́n ṣì kù lọ́dọ̀ rẹ?’ Ẹni náà á fèsì pé, ‘Kò sí ẹnì kankan!’ Nígbà náà, á sọ pé, ‘Dákẹ́! Nítorí kì í ṣe àkókò yìí ló yẹ ká máa pe Jèhófà.’”
11 Nítorí Jèhófà ló ń pàṣẹ, Á wó ilé ńlá lulẹ̀ di àlàpà, Á sì fọ́ ilé kékeré túútúú.
12 Ǹjẹ́ àwọn ẹṣin máa ń sáré lórí àpáta, Àbí ẹnikẹ́ni lè fi màlúù túlẹ̀ lórí rẹ̀? Nítorí ẹ ti sọ ìdájọ́ òdodo di igi onímájèlé, Ẹ sì ti sọ èso òdodo di iwọ.
13 Ẹ̀ ń yọ̀ lórí nǹkan tí kò ní láárí, Ẹ sì ń sọ pé, “Ǹjẹ́ kì í ṣe okun wa ló mú ká di alágbára?”
14 Nítorí náà, ẹ̀yin èèyàn ilé Ísírẹ́lì, màá gbé orílẹ̀-èdè kan dìde sí yín’ ni Jèhófà Ọlọ́run àwọn ọmọ ogun wí, ‘Wọ́n á sì ni yín lára láti Lebo-hámátì títí dé Àfonífojì Árábà.’”
7 Ohun tí Jèhófà Olúwa Ọba Aláṣẹ fi hàn mí nìyí: Wò ó! Ó kó ọ̀wọ́ eéṣú jọ ní ìgbà tí irúgbìn àgbìnkẹ́yìn bẹ̀rẹ̀ sí í dàgbà. Èyí ni irúgbìn àgbìnkẹ́yìn lẹ́yìn tí wọ́n ti gé koríko ọba.
2 Nígbà tí àwọn eéṣú náà jẹ ohun ọ̀gbìn ilẹ̀ náà tán, mo sọ pé: “Áà, Jèhófà Olúwa Ọba Aláṣẹ, jọ̀wọ́, dárí jì wọ́n! Jékọ́bù kò ní okun! Báwo ló ṣe máa là á já?”
3 Nítorí náà, Jèhófà pa èrò rẹ̀ dà. “Kò ní ṣẹlẹ̀,” ni Jèhófà wí.
4 Ohun tí Jèhófà Olúwa Ọba Aláṣẹ fi hàn mí nìyí: Wò ó! Jèhófà Olúwa Ọba Aláṣẹ lo iná láti fìyà jẹ àwọn èèyàn rẹ̀. Iná náà lá alagbalúgbú omi gbẹ, ó sì jẹ apá kan ilẹ̀ náà run.
5 Mo sì sọ pé: “Jèhófà Olúwa Ọba Aláṣẹ, jọ̀wọ́, má ṣe bẹ́ẹ̀. Jékọ́bù kò ní okun! Báwo ló ṣe máa là á já?”
6 Nítorí náà, Jèhófà pa èrò rẹ̀ dà. “Èyí náà kò ní ṣẹlẹ̀,” ni Jèhófà Olúwa Ọba Aláṣẹ wí.
7 Ohun tó fi hàn mí nìyí: Wò ó! Jèhófà dúró lórí ògiri kan tí wọ́n fi okùn ìwọ̀n mú tọ́ nígbà tí wọ́n kọ́ ọ, okùn ìwọ̀n kan sì wà ní ọwọ́ rẹ̀.
8 Ìgbà náà ni Jèhófà sọ fún mi pé: “Kí lo rí, Émọ́sì?” Torí náà, mo sọ pé: “Okùn ìwọ̀n.” Jèhófà sì sọ pé: “Wò ó, màá fi okùn ìwọ̀n wọn àwọn èèyàn mi Ísírẹ́lì. Mi ò sì ní forí jì wọ́n mọ́.
9 Àwọn ibi gíga Ísákì máa di ahoro, àwọn ibùjọsìn Ísírẹ́lì á sì pa run; màá fi idà kọ lu ilé Jèróbóámù.”
10 Amasááyà àlùfáà Bẹ́tẹ́lì ránṣẹ́ sí Jèróbóámù ọba Ísírẹ́lì pé: “Émọ́sì ń dìtẹ̀ sí ọ láàárín ilé Ísírẹ́lì. Àwọn èèyàn ilẹ̀ náà kò lè rí ara gba gbogbo ọ̀rọ̀ rẹ̀.
11 Nítorí ohun tí Émọ́sì sọ nìyí, ‘Idà ni yóò pa Jèróbóámù, ó sì dájú pé Ísírẹ́lì máa lọ sí ìgbèkùn láti ilẹ̀ rẹ̀.’”
12 Ìgbà náà ni Amasááyà sọ fún Émọ́sì pé: “Ìwọ aríran, máa lọ, sá lọ sí ilẹ̀ Júdà, ibẹ̀ ni kí o ti máa wá bí wàá ṣe jẹun, ibẹ̀ sì ni o ti lè sọ tẹ́lẹ̀.
13 Ṣùgbọ́n ìwọ kò gbọ́dọ̀ sọ tẹ́lẹ̀ ní Bẹ́tẹ́lì mọ́, nítorí pé ibùjọsìn ọba ni, ilé ìjọba sì ni.”
14 Ìgbà náà ni Émọ́sì dá Amasááyà lóhùn pé: “Wòlíì kọ́ ni mí tẹ́lẹ̀, bẹ́ẹ̀ ni èmi kì í ṣe ọmọ wòlíì; olùṣọ́ agbo ẹran ni mí, mo sì máa ń tọ́jú igi ọ̀pọ̀tọ́ síkámórè.
15 Àmọ́ Jèhófà sọ fún mi pé kí n má ṣe da agbo ẹran mọ́, Jèhófà sì sọ fún mi pé, ‘Lọ, sọ tẹ́lẹ̀ fún àwọn èèyàn mi Ísírẹ́lì.’
16 Torí náà, gbọ́ ọ̀rọ̀ Jèhófà: ‘Ìwọ ń sọ pé, “Ìwọ kò gbọ́dọ̀ sọ tẹ́lẹ̀ lòdì sí Ísírẹ́lì, ìwọ kò sì gbọ́dọ̀ kéde ìkìlọ̀ fún ilé Ísákì.”
17 Nítorí náà, ohun tí Jèhófà sọ nìyí: “Aya rẹ máa di aṣẹ́wó ní ìlú yìí, idà ni yóò pa àwọn ọmọkùnrin rẹ àti àwọn ọmọbìnrin rẹ. Okùn ìdíwọ̀n ni wọ́n á fi pín ilẹ̀ rẹ, orí ilẹ̀ àìmọ́ ni wàá sì kú sí; ó sì dájú pé Ísírẹ́lì máa lọ sí ìgbèkùn láti ilẹ̀ rẹ̀.”’”
8 Ohun tí Jèhófà Olúwa Ọba Aláṣẹ fi hàn mí nìyí: Wò ó! Apẹ̀rẹ̀ kan tí èso ìgbà ẹ̀ẹ̀rùn wà nínú rẹ̀.
2 Ó wá sọ pé, “Kí lo rí, Émọ́sì?” Mo fèsì pé, “Apẹ̀rẹ̀ tí èso ìgbà ẹ̀ẹ̀rùn wà nínú rẹ̀.” Jèhófà wá sọ fún mi pé: “Òpin ti dé bá àwọn èèyàn mi Ísírẹ́lì. Èmi kò ní forí jì wọ́n mọ́.
3 ‘Àwọn orin tẹ́ńpìlì máa di igbe ẹkún ní ọjọ́ yẹn,’ ni Jèhófà Olúwa Ọba Aláṣẹ wí. ‘Òkú á sì sùn lọ bẹẹrẹ níbi gbogbo. Dákẹ́!’
4 Ẹ gbọ́ èyí, ẹ̀yin tí ẹ̀ ń ni àwọn tálákà lára Tí ẹ sì ń pa àwọn oníwà pẹ̀lẹ́ ilẹ̀ yìí,
5 Ẹ̀yin tí ẹ̀ ń sọ pé, ‘Ìgbà wo ni àjọ̀dún òṣùpá tuntun máa parí, ká lè ta àwọn hóró ọkà wa, Àti ìparí Sábáàtì, ká lè gbé hóró ọkà lọ fún títà? Ká lè sọ òṣùwọ̀n eéfà di kékeré Kí a sì sọ ṣékélì di ńlá, Kí a dọ́gbọ́n sí àwọn òṣùwọ̀n wa, kí a lè fi tanni jẹ;
6 Kí a lè fi fàdákà ra àwọn aláìní Kí a sì fi owó bàtà ẹsẹ̀ méjì ra àwọn tálákà, Kí a sì lè ta èyí tí kò dáa lára ọkà.’
7 Jèhófà ti fi Ògo Jékọ́bù búra, ‘Mi ò ní gbàgbé gbogbo ohun tí wọ́n ṣe.
8 Nítorí èyí, ilẹ̀ náà á mì tìtì, Gbogbo àwọn tó ń gbé orí rẹ̀ á sì ṣọ̀fọ̀. Ǹjẹ́ kò ní ru sókè bí odò Náílì, Kí ó sì bì síwá sẹ́yìn, kí ó wá rọlẹ̀ bí odò Náílì Íjíbítì?’
9 ‘Ní ọjọ́ yẹn,’ ni Jèhófà Olúwa Ọba Aláṣẹ wí, ‘Màá mú kí oòrùn wọ̀ ní ọ̀sán gangan, Màá sì mú kí ilẹ̀ náà ṣókùnkùn ní ojúmọmọ.
10 Màá sọ àwọn àjọyọ̀ yín di ọ̀fọ̀ Gbogbo orin yín á sì di orin arò. Màá sán aṣọ ọ̀fọ̀ mọ́ gbogbo ìbàdí, màá sì mú gbogbo orí pá; Màá ṣe é bí ìgbà téèyàn ń ṣọ̀fọ̀ nítorí ọmọkùnrin rẹ̀ kan ṣoṣo, Màá sì mú kí ìgbẹ̀yìn rẹ̀ dà bí ọjọ́ tó korò.’
11 ‘Wò ó! Ọjọ́ ń bọ̀,’ ni Jèhófà Olúwa Ọba Aláṣẹ wí, ‘Nígbà tí màá rán ìyàn sí ilẹ̀ náà, Kì í ṣe ìyàn oúnjẹ tàbí ti omi, Bí kò ṣe ti gbígbọ́ ọ̀rọ̀ Jèhófà.
12 Wọ́n á ta gọ̀ọ́gọ̀ọ́ láti òkun dé òkun Láti àríwá sí ìlà oòrùn. Wọ́n á máa wá ọ̀rọ̀ Jèhófà káàkiri, ṣùgbọ́n wọn ò ní rí i.
13 Ní ọjọ́ yẹn, àwọn arẹwà wúńdíá máa dá kú, Àti àwọn ọ̀dọ́kùnrin pàápàá, nítorí òùngbẹ náà;
14 Àwọn tó ń fi ẹ̀ṣẹ̀ Samáríà búra, tí wọ́n sì ń sọ pé, “Bí ọlọ́run rẹ ti wà láàyè, ìwọ Dánì!” Àti “Bí ọ̀nà Bíá-ṣébà ti ń bẹ!” Wọ́n á ṣubú, wọn ò sì ní dìde mọ́.’”
9 Mo rí i tí Jèhófà dúró lókè pẹpẹ, ó sì sọ pé: “Lu orí òpó, àwọn ibi àbáwọlé á sì mì jìgìjìgì. Gé orí wọn kúrò, màá sì fi idà pa èyí tó gbẹ̀yìn lára wọn. Kò sí ẹnì kankan lára wọn tó máa lè sá lọ tàbí tó máa sá àsálà.
2 Bí wọ́n bá walẹ̀ lọ sínú Isà Òkú, Ibẹ̀ ni ọwọ́ mi á ti tẹ̀ wọ́n; Bí wọ́n bá sì gòkè lọ sí ọ̀run, Ibẹ̀ ni màá ti fà wọ́n sọ̀ kalẹ̀.
3 Bí wọ́n bá fara pa mọ́ sórí òkè Kámẹ́lì, Ibẹ̀ ni màá ti wá wọn kàn, màá sì mú wọn. Bí wọ́n bá sì fara pa mọ́ kúrò ní ojú mi ní ìsàlẹ̀ òkun, Ibẹ̀ ni màá ti pàṣẹ fún ejò, á sì bù wọ́n ṣán.
4 Bí àwọn ọ̀tá bá kó wọn lọ sí oko ẹrú, Ibẹ̀ ni màá ti pàṣẹ fún idà, yóò sì pa wọ́n; Màá dájú sọ wọ́n, kì í ṣe fún ire, bí kò ṣe fún ibi.
5 Nítorí Olúwa Ọba Aláṣẹ, Jèhófà Ọlọ́run àwọn ọmọ ogun, ni Ẹni tó fọwọ́ kan ilẹ̀ náà, Kí ó lè yọ́, kí gbogbo àwọn tó ń gbé lórí rẹ̀ sì ṣọ̀fọ̀; Gbogbo rẹ̀ á ru sókè bí odò Náílì, Á sì rọlẹ̀ bí odò Náílì Íjíbítì.
6 ‘Ẹni tó ṣe àwọn àtẹ̀gùn Rẹ̀ lọ sí ọ̀run, Tó sì dá àwọn nǹkan sí òkè ayé; Ẹni tó ń wọ́ omi jọ látinú òkun, Kí ó lè dà á sórí ilẹ̀, Jèhófà ni orúkọ rẹ̀.’
7 ‘Ǹjẹ́ kì í ṣe bí àwọn ọmọ Kúṣì lẹ jẹ́ sí mi, ẹ̀yin ọmọ Ísírẹ́lì?’ ni Jèhófà wí. ‘Ṣé mi ò mú Ísírẹ́lì jáde kúrò ní ilẹ̀ Íjíbítì Àti àwọn Filísínì kúrò ní Kírétè àti Síríà kúrò ní Kírì?’
8 ‘Wò ó! Ojú Jèhófà Olúwa Ọba Aláṣẹ wà lára ìjọba tó ń dẹ́ṣẹ̀, Á sì pa á rẹ́ kúrò lórí ilẹ̀. Ṣùgbọ́n, mi ò ní pa gbogbo ilé Jékọ́bù rẹ́,’ ni Jèhófà wí.
9 ‘Wò ó! Mò ń pàṣẹ, Màá mi ilé Ísírẹ́lì jìgìjìgì láàárín gbogbo orílẹ̀-èdè, Bí èèyàn ṣe ń mi ajọ̀ jìgìjìgì, Tí òkúta róbótó kankan kò sì ní bọ́ sílẹ̀.
10 Idà ni yóò pa gbogbo àwọn ẹlẹ́ṣẹ̀ tó wà nínú àwọn èèyàn mi, Àwọn tó ń sọ pé, “Àjálù kò ní sún mọ́ wa tàbí kó dé ọ̀dọ̀ wa.”’
11 ‘Ní ọjọ́ yẹn, màá gbé àtíbàbà Dáfídì tó ti wó dìde, Màá sì tún àwọn àlàfo rẹ̀ ṣe, Màá tún àwókù rẹ̀ kọ́; Màá tún un kọ́, á sì rí bíi ti tẹ́lẹ̀,
12 Kí wọ́n lè gba ohun tó ṣẹ́ kù nínú Édómù, Àti ohun tó ṣẹ́ kù nínú gbogbo àwọn orílẹ̀-èdè tí a fi orúkọ mi pè,’ ni Jèhófà, ẹni tó ń ṣe nǹkan yìí wí.
13 ‘Wò ó! Ọjọ́ ń bọ̀,’ ni Jèhófà wí, ‘Nígbà tí atúlẹ̀ máa lé olùkórè bá, Tí ẹni tó ń fẹsẹ̀ tẹ èso àjàrà á sì lé ẹni tó gbé irúgbìn bá; Tí wáìnì dídùn á máa kán tótó láti ara àwọn òkè ńlá, Tí á sì máa ṣàn jáde lára gbogbo àwọn òkè kéékèèké.
14 Màá kó àwọn èèyàn mi Ísírẹ́lì tó wà ní ìgbèkùn pa dà, Wọ́n á tún àwọn ìlú tó ti di ahoro kọ́, wọ́n á sì máa gbé inú wọn; Wọ́n á gbin ọgbà àjàrà, wọ́n á sì mu wáìnì wọn, Wọ́n á ṣe ọgbà, wọ́n á sì jẹ èso wọn.’
15 ‘Màá gbìn wọ́n sórí ilẹ̀ wọn, A kò sì ní fà wọ́n tu mọ́ Kúrò lórí ilẹ̀ tí mo fún wọn,’ ni Jèhófà Ọlọ́run rẹ wí.”
1 Ìran tí Ọbadáyà rí: Ohun tí Jèhófà Olúwa Ọba Aláṣẹ sọ nípa Édómù nìyí: “A ti gbọ́ ìròyìn kan látọ̀dọ̀ Jèhófà, Aṣojú kan ti lọ jíṣẹ́ fún àwọn orílẹ̀-èdè pé: ‘Ẹ dìde, ẹ jẹ́ ká múra láti bá a jagun.’”
2 “Wò ó! Mo ti sọ ọ́ di ẹni tí kò já mọ́ nǹkan kan láàárín àwọn orílẹ̀-èdè; O ti tẹ́ pátápátá.
3 Ìgbéraga ọkàn rẹ ti tàn ọ́ jẹ, Ìwọ tó ń gbé ihò inú àpáta, Ìwọ tó ń gbé ibi gíga, tí o sì ń sọ nínú ọkàn rẹ pé, ‘Ta ló lè rẹ̀ mí wálẹ̀?’
4 Bí o bá tiẹ̀ kọ́lé sí ibi gíga bí ẹyẹ idì, Tàbí tí o kọ́ ìtẹ́ rẹ sáàárín àwọn ìràwọ̀, Màá rẹ̀ ọ́ wálẹ̀ láti ibẹ̀,” ni Jèhófà wí.
5 “Bí àwọn olè bá wá bá ọ, àwọn ọlọ́ṣà ní òru, (Ṣe ni wọ́n á run ọ́!) Ṣebí ohun tí wọ́n bá fẹ́ nìkan ni wọ́n á kó? Tó bá sì jẹ́ àwọn tó ń kó èso àjàrà jọ ló wá bá ọ, Ṣé wọn ò ní ṣẹ́ díẹ̀ kù fáwọn tó ń pèéṣẹ́?
6 Ẹ wo bí wọ́n ṣe wá Ísọ̀ kàn! Gbogbo ìṣúra tó fi pa mọ́ ni wọ́n ti wá jáde!
7 Wọ́n ti lé ọ títí dé ẹnubodè. Gbogbo àwọn tó bá ọ ṣàdéhùn ti tàn ọ́ jẹ. Àwọn tí ẹ jọ wà ní àlàáfíà ti borí rẹ. Àwọn tí ẹ jọ ń jẹun yóò dẹ àwọ̀n dè ọ́, Àmọ́ ìwọ kò ní mọ̀.
8 Ní ọjọ́ yẹn,” ni Jèhófà wí, “Èmi yóò pa àwọn ọlọ́gbọ́n run kúrò ní Édómù Èmi yóò sì pa òye run ní agbègbè olókè Ísọ̀.
9 Ẹ̀rù yóò ba àwọn jagunjagun rẹ, ìwọ Témánì, Torí gbogbo ẹni tó wà ní agbègbè olókè Ísọ̀ ni yóò ṣègbé nítorí ìpakúpa.
10 Nítorí ìwà ìkà tí o hù sí Jékọ́bù ọmọ ìyá rẹ, Ojú yóò tì ọ́, Ìwọ yóò sì ṣègbé títí láé.
11 Ní ọjọ́ tí ìwọ ta kété sí ẹ̀gbẹ́ kan, Ní ọjọ́ tí àwọn àjèjì mú àwọn ọmọ ogun rẹ̀ lẹ́rú, Nígbà tí àwọn àjèjì gba ẹnubodè rẹ̀ wọlé, tí wọ́n sì ṣẹ́ kèké lórí Jerúsálẹ́mù, Ìwọ náà ṣe bíi tiwọn.
12 Kò yẹ kí o fi ọmọ ìyá rẹ ṣe yẹ̀yẹ́ ní ọjọ́ tí àjálù bá a, Kò yẹ kí o yọ̀ lórí àwọn ọmọ Júdà ní ọjọ́ tí wọ́n ń ṣègbé lọ, Kò sì yẹ kí o máa fọ́nnu ní ọjọ́ wàhálà wọn.
13 Kò yẹ kí o wọ ìlú àwọn èèyàn mi ní ọjọ́ àjálù wọn, Kò yẹ kí o fi í ṣe yẹ̀yẹ́ ní ọjọ́ àjálù rẹ̀, Kò sì yẹ kí o fọwọ́ kan ohun ìní rẹ̀ ní ọjọ́ àjálù rẹ̀.
14 Kò yẹ kí o dúró sí oríta láti pa àwọn èèyàn rẹ̀ tó ń sá lọ, Kò sì yẹ kí o fi àwọn èèyàn rẹ̀ tó yè bọ́ ní ọjọ́ wàhálà lé ọ̀tá lọ́wọ́.
15 Nítorí ọjọ́ tí Jèhófà fẹ́ bá gbogbo orílẹ̀-èdè jà ti sún mọ́lé. Ohun tí o ṣe ni wọn yóò ṣe sí ọ. Ìwà tí o hù sí àwọn èèyàn ni wọn yóò hù sí ọ.
16 Bí o ṣe mu wáìnì lórí òkè mímọ́ mi, Bẹ́ẹ̀ ni gbogbo orílẹ̀-èdè yóò máa mu ìbínú mi nígbà gbogbo. Wọn yóò rọ́ ọ sí ọ̀fun, wọn yóò sì gbé e mì, Yóò sì dà bíi pé wọn kò gbé ayé rí.
17 Àmọ́ àwọn tó sá àsálà yóò wà lórí Òkè Síónì, Yóò sì di mímọ́; Ilé Jékọ́bù yóò sì gba àwọn nǹkan tó jẹ́ tiwọn.
18 Ilé Jékọ́bù yóò di iná, Ilé Jósẹ́fù yóò di ọwọ́ iná, Ilé Ísọ̀ yóò sì dà bí àgékù pòròpórò; Wọn yóò ti iná bọ̀ wọ́n, wọn yóò sì run wọ́n, Ẹnikẹ́ni kì yóò sì là á já ní ilé Ísọ̀, Torí Jèhófà fúnra rẹ̀ ti sọ ọ́.
19 Wọn yóò gba Négébù àti agbègbè olókè Ísọ̀, Agbègbè Ṣẹ́fẹ́là àti ilẹ̀ àwọn Filísínì. Wọn yóò gba ilẹ̀ Éfúrémù àti ilẹ̀ Samáríà, Bẹ́ńjámínì yóò sì gba Gílíádì.
20 Àwọn tó lọ sí ìgbèkùn látinú odi yìí, Àwọn ọmọ Ísírẹ́lì, àwọn ni yóò gba ilẹ̀ àwọn ọmọ Kénáánì títí dé Sáréfátì. Àwọn èèyàn Jerúsálẹ́mù tó lọ sí ìgbèkùn ní Séfárádì ni yóò gba àwọn ìlú tó wà ní Négébù.
21 Àwọn olùgbàlà yóò sì lọ sórí Òkè Síónì Láti dá agbègbè olókè Ísọ̀ lẹ́jọ́, Ipò ọba yóò sì di ti Jèhófà.”
1 Jèhófà bá Jónà ọmọ Ámítáì sọ̀rọ̀, ó ní:
2 “Gbéra, lọ sí Nínéfè ìlú ńlá náà, kí o sì kéde ìdájọ́ mi fún wọn, torí mo ti rí gbogbo ìwà burúkú wọn.”
3 Àmọ́ Jónà fẹ́ lọ sí Táṣíṣì, kó lè sá fún Jèhófà. Torí náà, ó gbéra, ó lọ sí Jópà, ó sì rí ọkọ̀ òkun kan tó ń lọ sí Táṣíṣì. Ó san owó ọkọ̀, ó sì wọlé láti bá wọn lọ sí Táṣíṣì, kó lè sá fún Jèhófà.
4 Lẹ́yìn náà, Jèhófà mú kí ìjì kan tó lágbára jà lórí òkun, ìjì náà sì le débi pé ọkọ̀ náà fẹ́rẹ̀ẹ́ ya.
5 Ẹ̀rù ba àwọn atukọ̀ òkun náà gan-an, kálukú wọn sì bẹ̀rẹ̀ sí í ké pe ọlọ́run rẹ̀ pé kó ran òun lọ́wọ́. Ni wọ́n bá ń ju àwọn nǹkan tó wà nínú ọkọ̀ náà sínú òkun, kó lè fúyẹ́. Àmọ́ Jónà ti lọ dùbúlẹ̀ sí ìsàlẹ̀ ọkọ̀ náà, ó sì ti sùn lọ fọnfọn.
6 Lẹ́yìn náà, ọ̀gá àwọn atukọ̀ lọ bá a, ó sì sọ fún un pé: “Kí ló dé tí ò ń sùn? Dìde, ké pe ọlọ́run rẹ! Bóyá Ọlọ́run tòótọ́ á tiẹ̀ ṣàánú wa, ká má bàa ṣègbé.”
7 Wọ́n wá sọ fún ara wọn pé: “Ẹ wá, ẹ jẹ́ ká ṣẹ́ kèké, ká lè mọ ẹni tó fa àjálù yìí.” Ni wọ́n bá ṣẹ́ kèké, kèké sì mú Jónà.
8 Torí náà, wọ́n bi í pé: “Jọ̀ọ́ sọ fún wa, ta ló fa àjálù yìí? Iṣẹ́ wo lò ń ṣe, ibo lo ti wá? Ọmọ orílẹ̀-èdè wo ni ọ́, ẹ̀yà wo lo sì ti wá?”
9 Jónà fèsì pé: “Hébérù ni mí. Jèhófà Ọlọ́run ọ̀run, Ẹni tó dá òkun àti ilẹ̀ gbígbẹ ni mò ń sìn.”
10 Èyí dẹ́rù ba àwọn ọkùnrin náà gan-an, wọ́n sì bí i pé: “Kí lo ṣe?” (Àwọn ọkùnrin náà ti mọ̀ pé ó ń sá fún Jèhófà, torí ó ti sọ fún wọn.)
11 Wọ́n wá bi í pé: “Kí ni ká ṣe sí ọ, kí òkun bàa lè pa rọ́rọ́ fún wa?” Torí ìjì náà túbọ̀ ń le sí i.
12 Ó fèsì pé: “Ẹ gbé mi, kí ẹ sì jù mí sínú òkun, òkun yóò sì pa rọ́rọ́ fún yín; torí mo mọ̀ pé èmi ni mo fa ìjì líle tó dé bá yín.”
13 Àmọ́ àwọn ọkùnrin náà fi gbogbo okun wọn tukọ̀ náà kí wọ́n lè ṣẹ́rí rẹ̀ pa dà sí etíkun, ṣùgbọ́n wọn ò rí i ṣe, torí ìjì náà ń le sí i níbi tí wọ́n wà.
14 Ni wọ́n bá ké pe Jèhófà, wọ́n sì sọ pé: “Jèhófà, jọ̀ọ́, má ṣe jẹ́ ká ṣègbé nítorí ọkùnrin yìí! Jèhófà, jọ̀ọ́ má ka ẹ̀jẹ̀ aláìṣẹ̀ sí wa lọ́rùn, torí o ti ṣe ohun tí o fẹ́.”
15 Lẹ́yìn náà, wọ́n gbé Jónà, wọ́n sì jù ú sínú òkun; bí òkun náà ṣe pa rọ́rọ́ nìyẹn.
16 Èyí mú kí àwọn ọkùnrin náà bẹ̀rù Jèhófà gan-an, torí náà, wọ́n rúbọ sí Jèhófà, wọ́n sì jẹ́ ẹ̀jẹ́.
17 Jèhófà wá mú kí ẹja ńlá kan gbé Jónà mì, ọjọ́ mẹ́ta sì ni Jónà fi wà nínú ikùn ẹja náà.
2 Ìgbà yẹn ni Jónà gbàdúrà sí Jèhófà Ọlọ́run rẹ̀ láti inú ikùn ẹja náà,
2 ó sì sọ pé: “Mo ké pe Jèhófà nígbà tí mo wà nínú ìṣòro, ó sì dá mi lóhùn. Láti inú Isà Òkú ni mo ti kígbe pé kí o ràn mí lọ́wọ́. O sì gbọ́ ohùn mi.
3 Nígbà tí o jù mí sínú ibú omi, sínú agbami òkun, Omi òkun bò mí mọ́lẹ̀. Gbogbo ìgbì òkun àti omi rẹ tó ń ru gùdù sì kọjá lórí mi.
4 Mo sì sọ pé, ‘O ti lé mi kúrò níwájú rẹ! Ṣé màá tún lè pa dà rí tẹ́ńpìlì mímọ́ rẹ báyìí?’
5 Omi bò mí mọ́lẹ̀, ó sì fẹ́rẹ̀ẹ́ gbẹ̀mí mi; Ibú omi yí mi ká. Koríko inú omi wé mọ́ mi lórí.
6 Mo rì wọnú ibú omi lọ sí ìsàlẹ̀ àwọn òkè. Ní ti ilẹ̀ ayé, àwọn ọ̀pá ìdábùú rẹ̀ wà lórí mi títí láé. Àmọ́, ìwọ Jèhófà Ọlọ́run mi gbé mi dìde láàyè látinú kòtò.
7 Jèhófà, ìwọ ni Ẹni tí mo rántí nígbà tí ẹ̀mí mi fẹ́rẹ̀ẹ́ bọ́. Ìgbà yẹn ni mo gbàdúrà sí ọ, àdúrà mi sì wọnú tẹ́ńpìlì mímọ́ rẹ.
8 Àwọn tó ń sin òrìṣà lásánlàsàn ti kọ ẹni tó ní ìfẹ́ tí kì í yẹ̀ sí wọn.
9 Àmọ́ ní tèmi, màá fi ohùn mi dúpẹ́ lọ́wọ́ rẹ bí mo ṣe ń rúbọ sí ọ. Màá san ẹ̀jẹ́ mi. Jèhófà ló ń gbani là.”
10 Nígbà tó yá, Jèhófà pàṣẹ fún ẹja náà, ó sì pọ Jónà sórí ilẹ̀.
3 Jèhófà tún bá Jónà sọ̀rọ̀ lẹ́ẹ̀kejì pé:
2 “Gbéra, lọ sí Nínéfè   ìlú ńlá náà, kí o sì lọ jíṣẹ́ tí mo rán ọ.”
3 Torí náà, Jónà gbéra, ó sì lọ sí Nínéfè, bí Jèhófà ṣe sọ fún un. Ìlú Nínéfè tóbi gan-an, ọjọ́ mẹ́ta ló máa ń gbà láti rìn yí i ká.
4 Jónà bá wọnú ìlú náà, ó rin ìrìn ọjọ́ kan, ó sì ń kéde pé: “Ogój ọjọ́ péré ló kù kí Nínéfè pa run.”
5 Àwọn ará ìlú Nínéfè wá gba Ọlọ́run gbọ́, wọ́n kéde pé kí gbogbo ìlú gbààwẹ̀, wọ́n sì wọ aṣọ ọ̀fọ̀, látorí ẹni tó tóbi jù dórí ẹni tó kéré jù.
6 Nígbà tí ọba Nínéfè gbọ́ ọ̀rọ̀ náà, ó dìde lórí ìtẹ́ rẹ̀, ó bọ́ aṣọ oyè rẹ̀, ó sì wọ aṣọ ọ̀fọ̀, ó sì jókòó sínú eérú.
7 Yàtọ̀ síyẹn, ó ní kí wọ́n kéde ní gbogbo ìlú Nínéfè pé: “Ọba àti àwọn ìjòyè rẹ̀ ti pàṣẹ pé: Èèyàn tàbí ẹran èyíkéyìí, títí kan agbo ẹran àti ọ̀wọ́ ẹran, kò gbọ́dọ̀ fi ẹnu kan ohunkóhun. Wọn ò gbọ́dọ̀ jẹun, wọn ò sì gbọ́dọ̀ mu omi.
8 Kí wọ́n wọ aṣọ ọ̀fọ̀, èèyàn àti ẹran; kí wọ́n ké pe Ọlọ́run tọkàntọkàn, kí wọ́n yí ìwà burúkú wọn pa dà, kí wọ́n sì jáwọ́ nínú ìwà ipá.
9 Ta ló mọ̀ bóyá Ọlọ́run tòótọ́ máa pèrò dà nípa ohun tó ní lọ́kàn, kó sì yí ìbínú rẹ̀ pa dà, ká má bàa ṣègbé?”
10 Nígbà tí Ọlọ́run tòótọ́ rí ohun tí wọ́n ṣe, bí wọ́n ṣe yí ìwà burúkú wọn pa dà, ó pèrò dà nípa àjálù tó sọ pé òun máa mú kó dé bá wọn, kò sì jẹ́ kó ṣẹlẹ̀ sí wọn.
4 Ohun tó ṣẹlẹ̀ yìí kò dùn mọ́ Jónà nínú rárá, inú sì bí i gan-an.
2 Torí náà, ó gbàdúrà sí Jèhófà pé: “Jèhófà, ṣebí ohun tí mo rò nígbà tí mo wà ní ilẹ̀ mi ló wá ṣẹlẹ̀ yìí? Torí ẹ̀ ni mo ṣe kọ́kọ́ sá lọ sí Táṣíṣì. Mo ti mọ̀ pé Ọlọ́run tó máa ń gba tẹni rò ni ọ́, o jẹ́ aláàánú, o kì í tètè bínú, ìfẹ́ rẹ tí kì í yẹ̀ pọ̀ gidigidi, inú rẹ kì í sì í dùn sí àjálù.
3 Jèhófà, jọ̀ọ́ gbẹ̀mí mi, torí ó sàn kí n kú ju kí n wà láàyè.”
4 Jèhófà bi í pé: “Ṣé ó yẹ kí inú bí ẹ tó báyìí?”
5 Jónà wá jáde kúrò nínú ìlú náà, ó sì lọ jókòó sí apá ìlà oòrùn ìlú náà. Ó ṣe àtíbàbà kan síbẹ̀ fún ara rẹ̀, ó sì jókòó sábẹ́ rẹ̀ kó lè rí ohun tó máa ṣẹlẹ̀ sí ìlú náà.
6 Lẹ́yìn náà, Jèhófà Ọlọ́run mú kí ewéko akèrègbè kan hù bo àtíbàbà tí Jónà ṣe, kó lè ṣíji bo orí rẹ̀, kí ara sì tù ú. Inú Jónà dùn gan-an sí ewéko tó hù yìí.
7 Àmọ́ bí ilẹ̀ ọjọ́ kejì ṣe ń mọ́ bọ̀, Ọlọ́run tòótọ́ mú kí kòkòrò mùkúlú kan jẹ ewéko akèrègbè náà, ó sì rọ.
8 Nígbà tí oòrùn bẹ̀rẹ̀ sí í ràn, Ọlọ́run tún mú kí afẹ́fẹ́ tó gbóná fẹ́ wá láti ìlà oòrùn, oòrùn sì pa Jónà lórí débi pé ó fẹ́rẹ̀ẹ́ dá kú. Ó ń sọ ṣáá pé kí òun kú, ó sì ń sọ pé: “Ó sàn kí n kú ju kí n wà láàyè.”
9 Ọlọ́run wá bi Jónà pé: “Ṣé ó yẹ kí inú bí ẹ tó báyìí torí ewéko akèrègbè yìí?” Ó fèsì pé: “Ó tọ́ kí n bínú, kódà inú ń bí mi débi pé mi ò kọ̀ kí n kú.”
10 Àmọ́ Jèhófà sọ fún un pé: “O káàánú ewéko akèrègbè tí o kò ṣiṣẹ́ fún, tí kì í ṣe ìwọ lo mú kó hù; ó hù ní alẹ́, ó sì kú lọ́jọ́ kejì.
11 Ṣé kò wá yẹ kí n ṣàánú Nínéfè tó jẹ́ ìlú ńlá, tí àwọn èèyàn ibẹ̀ lé ní ọ̀kẹ́ mẹ́fà [120,000], tí wọn ò sì mọ ohun tó tọ́ yàtọ̀ sí èyí tí kò tọ́, títí kan ọ̀pọ̀ ẹran tó wà níbẹ̀?”
1 Ọ̀rọ̀ tí Jèhófà sọ fún Míkà ará Móréṣétì, nínú ìran tó rí nípa Samáríà àti Jerúsálẹ́mù láyé ìgbà Jótámù, Áhásì àti Hẹsikáyà, tí wọ́n jẹ́ ọba Júdà:
2 “Ẹ gbọ́, gbogbo ẹ̀yin èèyàn! Fetí sílẹ̀, ìwọ ayé àti ohun tó wà nínú rẹ, Kí Jèhófà Olúwa Ọba Aláṣẹ jẹ́rìí ta kò yín, Kí Jèhófà ṣe bẹ́ẹ̀ láti inú tẹ́ńpìlì mímọ́ rẹ̀.
3 Wò ó! Jèhófà ń jáde lọ láti àyè rẹ̀; Ó máa sọ̀ kalẹ̀ wá, á sì tẹ àwọn ibi gíga ayé mọ́lẹ̀.
4 Àwọn òkè yóò yọ́ lábẹ́ ẹsẹ̀ rẹ̀, Àwọn àfonífojì yóò sì pín sọ́tọ̀ọ̀tọ̀, Bí ìgbà tí iná yọ́ ìda, Bí omi tó ṣàn wálẹ̀ ní gẹ̀rẹ́gẹ̀rẹ́ òkè.
5 Ọ̀tẹ̀ Jékọ́bù ló fa gbogbo èyí, Ẹ̀ṣẹ̀ ilé Ísírẹ́lì. Ta ló fa ọ̀tẹ̀ Jékọ́bù? Ṣebí àwọn ará Samáríà ni? Ta ló sì kọ́ àwọn ibi gíga tó wà ní Júdà? Ṣebí àwọn ará Jerúsálẹ́mù ni?
6 Màá sọ Samáríà di àwókù ilé inú oko, Yóò di ibi tí wọ́n ń gbin àjàrà sí; Màá ju àwọn òkúta rẹ̀ sínú àfonífojì, Èmi yóò sì hú àwọn ìpìlẹ̀ rẹ̀ síta.
7 Gbogbo ère gbígbẹ́ rẹ̀ máa fọ́ sí wẹ́wẹ́, Gbogbo ẹ̀bùn tó sì gbà nídìí iṣẹ́ aṣẹ́wó ni wọ́n máa finá sun. Gbogbo òrìṣà rẹ̀ ni màá pa run. Torí èrè tó rí nídìí iṣẹ́ aṣẹ́wó ló fi kó wọn jọ, Wọ́n á sì pa dà di èrè fún àwọn aṣẹ́wó.”
8 Torí èyí, màá pohùn réré ẹkún, màá sì hu; Èmi yóò rìn láìwọ bàtà àti ní ìhòòhò. Màá pohùn réré ẹkún bí ajáko, Èmi yóò sì ṣọ̀fọ̀ bí ògòǹgò.
9 Torí ọgbẹ́ rẹ̀ kò lè jinná; Ó ti dé Júdà lọ́hùn-ún lọ́hùn-ún. Egbò náà ti ràn dé ẹnubodè àwọn èèyàn mi, dé Jerúsálẹ́mù.
10 “Ẹ má ṣe kéde rẹ̀ ní Gátì; Ẹ kò gbọ́dọ̀ sunkún rárá. Ẹ gbé ara yín yílẹ̀ ní Bẹti-áfírà.
11 Ẹ sọdá ní ìhòòhò pẹ̀lú ìtìjú, ẹ̀yin tó ń gbé ní Ṣáfírì. Àwọn tó ń gbé ní Sáánánì kò tíì jáde. Àwọn ará Bẹti-ésélì máa pohùn réré ẹkún, wọn ò sì ní tì yín lẹ́yìn mọ́.
12 Torí, ohun rere ni àwọn tó ń gbé ní Márótì ń retí, Àmọ́ Jèhófà ti mú ohun tó burú wá sí ẹnubodè Jerúsálẹ́mù.
13 Ẹ̀yin tó ń gbé ní Lákíṣì, ẹ de kẹ̀kẹ́ mọ́ àwọn ẹṣin. Ẹ̀yin lẹ mú kí ọmọbìnrin Síónì dẹ́ṣẹ̀, Ẹ̀yin lẹ sì mú kí Ísírẹ́lì dìtẹ̀.
14 Torí náà, wàá fún Moreṣeti-gátì ní ẹ̀bùn ìdágbére. Ẹ̀tàn ni ilé Ákísíbù jẹ́ fún àwọn ọba Ísírẹ́lì.
15 Ẹ̀yin tó ń gbé ní Máréṣà, màá mú ẹni tí yóò ṣẹ́gun yín wá. Ògo Ísírẹ́lì yóò dé Ádúlámù.
16 Ẹ mú orí yín pá, kí ẹ sì fá irun yín torí àwọn ọmọ yín ọ̀wọ́n. Ẹ mú orí yín pá bíi ti ẹyẹ idì, Torí wọ́n ti kó wọn kúrò lọ́dọ̀ yín lọ sí ìgbèkùn.”
2 “Àwọn tó ń gbìmọ̀ ìkà gbé, Tí wọ́n ń gbèrò ibi lórí ibùsùn wọn! Nígbà tí ilẹ̀ mọ́, wọ́n ṣe ohun tí wọ́n gbèrò, Torí pé agbára wọn ká a.
2 Oko olóko wọ̀ wọ́n lójú, wọ́n sì gbà á; Bẹ́ẹ̀ náà ni wọ́n gba ilé onílé; Wọ́n fi jìbìtì gba ilé mọ́ onílé lọ́wọ́, Wọ́n gba ogún lọ́wọ́ ẹni tó ni ín.
3 Torí náà, ohun tí Jèhófà sọ nìyí: ‘Mò ń gbèrò àjálù kan sí ìdílé yìí, ẹ kò sì ní yè bọ́. Ẹ kò ní lè gbéra ga mọ́, torí àkókò àjálù ló máa jẹ́.
4 Ní ọjọ́ yẹn, àwọn èèyàn máa pa òwe fún yín, Wọn á sì dárò lórí yín. Wọ́n á sọ pé: “Ó ti pa wá run pátápátá! Ó ti gba ìpín àwọn èèyàn wa. Ó sì ti fún àwọn ẹlòmíì! Ó ti fún àwọn aláìṣòótọ́ ní ilẹ̀ wa.”
5 Torí náà, kò ní sí ẹnì kankan tó máa bá yín ta okùn, Láti fi pín ilẹ̀ nínú ìjọ Jèhófà.
6 Wọ́n ń pàrọwà fún wọn pé: “Ẹ má wàásù mọ́! Kò yẹ kí wọ́n máa wàásù nípa àwọn nǹkan yìí; Ojú kò ní tì wá!”
7 Ilé Jékọ́bù, ṣé ohun tí àwọn èèyàn ń sọ ni pé: “Àbí Jèhófà kò ní sùúrù mọ́ ni? Ṣé iṣẹ́ ọwọ́ rẹ̀ nìyí?” Àbí, ṣé ọ̀rọ̀ mi kì í ṣe àwọn olódodo láǹfààní ni?
8 Àmọ́ lẹ́nu àìpẹ́ yìí, àwọn èèyàn mi ti sọ ara wọn di ọ̀tá. Ẹ bọ́ ohun ọ̀ṣọ́ tó gbayì àti ẹ̀wù lọ́rùn àwọn èèyàn ní gbangba, Lọ́rùn àwọn tó ń kọjá lọ tí ọkàn wọn sì balẹ̀ bí ẹni tó ń ti ogun bọ̀.
9 Ẹ lé àwọn obìnrin àwọn èèyàn mi kúrò nínú ilé tí wọ́n fẹ́ràn; Ògo tí mo fún àwọn ọmọ wọn lẹ gbà lọ́wọ́ wọn títí láé.
10 Ẹ dìde, kí ẹ máa lọ, torí ibí kì í ṣe ibi ìsinmi. Torí ìwà àìmọ́ yín, ẹ máa pa run, ìparun pátápátá.
11 Bí èèyàn kan bá wà tó ń lépa asán, tó ń tanni jẹ, tó sì ń parọ́ pé: “Màá wàásù fún yín nípa wáìnì àti ọtí,” Irú ẹni bẹ́ẹ̀ gan-an ni oníwàásù táwọn èèyàn yìí fẹ́!
12 Ẹ̀yin ilé Jékọ́bù, èmi yóò kó gbogbo yín jọ; Ó dájú pé màá kó àwọn tó ṣẹ́ kù ní Ísírẹ́lì jọ. Màá mú kí wọ́n wà ní ìṣọ̀kan, bí àgùntàn ní ilé ẹran, Bí agbo ẹran ní pápá ìjẹko wọn; Ariwo àwọn èèyàn máa gba ibẹ̀ kan.’
13 Ẹni tó ń la ọ̀nà yóò lọ ṣáájú wọn; Wọ́n á la ọ̀nà, wọ́n á gba ẹnubodè kọjá, wọ́n á sì gba ibẹ̀ jáde. Ọba wọn yóò ṣáájú wọn, Jèhófà yóò sì ṣe olórí wọn.”
3 Mo sọ pé: “Ẹ jọ̀ọ́ ẹ gbọ́, ẹ̀yin olórí ilé Jékọ́bù Àti ẹ̀yin aláṣẹ ilé Ísírẹ́lì. Ṣé kò yẹ kí ẹ mọ ohun tó tọ́?
2 Àmọ́ ẹ kórìíra ohun rere, ẹ sì fẹ́ràn ohun búburú; Ẹ bó àwọn èèyàn mi láwọ, ẹ sì ṣí ẹran kúrò lára egungun wọn.
3 Ẹ tún jẹ ẹran ara àwọn èèyàn mi, Ẹ sì bó wọn láwọ, Ẹ fọ́ egungun wọn, ẹ sì rún un sí wẹ́wẹ́, Bí ohun tí wọ́n sè nínú ìkòkò, bí ẹran nínú ìkòkò oúnjẹ.
4 Ní àkókò yẹn, wọ́n á ké pe Jèhófà pé kó ran àwọn lọ́wọ́, Àmọ́ kò ní dá wọn lóhùn. Ó máa fi ojú rẹ̀ pa mọ́ fún wọn ní àkókò yẹn, Torí ìwà burúkú wọn.
5 Ohun tí Jèhófà sọ nìyí nípa àwọn wòlíì tó ń ṣi àwọn èèyàn mi lọ́nà, Tí wọ́n ń kéde ‘Àlàáfíà!’ nígbà tí wọ́n bá ń rí nǹkan jẹ, Àmọ́ tí wọ́n ń gbógun ti ẹni tí kò fún wọn ní nǹkan kan jẹ:
6 ‘Ilẹ̀ máa ṣú lọ́dọ̀ yín; kò ní sí ìran; Òkùnkùn nìkan lẹ máa rí, ẹ kò ní lè woṣẹ́. Oòrùn yóò wọ̀ lórí àwọn wòlíì, Ojúmọmọ yóò sì ṣókùnkùn fún wọn.
7 Ojú máa ti àwọn tó ń rí ìran, Ìjákulẹ̀ sì máa bá àwọn woṣẹ́woṣẹ́. Gbogbo wọn máa bo ẹnu wọn, Torí pé Ọlọ́run kò ní dá wọn lóhùn.’”
8 Ní tèmi, ẹ̀mí Jèhófà ti fún mi ní agbára, Ó ti jẹ́ kí n lè ṣe ìdájọ́ òdodo, ó sì ti fún mi lókun, Kí n lè sọ fún Jékọ́bù nípa ọ̀tẹ̀ tó dì, kí n sì sọ ẹ̀ṣẹ̀ Ísírẹ́lì fún un.
9 Ẹ jọ̀ọ́, ẹ gbọ́ ọ̀rọ̀ yìí, ẹ̀yin olórí ilé Jékọ́bù Àti ẹ̀yin aláṣẹ ilé Ísírẹ́lì, Tí ẹ kórìíra ìdájọ́ òdodo, tí ẹ sì ń yí gbogbo ọ̀rọ̀ po,
10 Ẹ̀yin tí ẹ̀ ń fi ìtàjẹ̀sílẹ̀ kọ́ Síónì, tí ẹ sì ń fi àìṣòdodo kọ́ Jerúsálẹ́mù.
11 Àwọn olórí rẹ̀ ń gba àbẹ̀tẹ́lẹ̀ kí wọ́n tó dájọ́, Àwọn àlùfáà rẹ̀ ń gba owó kí wọ́n tó kọ́ni, Àwọn wòlíì rẹ̀ ń gba owó kí wọ́n tó woṣẹ́. Síbẹ̀ wọ́n gbára lé Jèhófà, wọ́n ń sọ pé: “Ṣebí Jèhófà wà pẹ̀lú wa? Àjálù kankan ò lè dé bá wa.”
12 Nítorí yín, Wọ́n á túlẹ̀ Síónì bíi pápá, Jerúsálẹ́mù á di àwókù, Òkè Ilé náà á sì dà bí àwọn ibi gíga nínú igbó.
4 Ní apá ìgbẹ̀yìn àwọn ọjọ́, Òkè ilé Jèhófà Máa fìdí múlẹ̀ gbọn-in sórí àwọn òkè, A sì máa gbé e ga ju àwọn òkè kéékèèké lọ, Àwọn èèyàn á sì máa rọ́ lọ síbẹ̀.
2 Ọ̀pọ̀ orílẹ̀-èdè máa lọ, wọ́n á sì sọ pé: “Ẹ wá, ẹ jẹ́ ká lọ sórí òkè Jèhófà, Sí ilé Ọlọ́run Jékọ́bù. Ó máa kọ́ wa ní àwọn ọ̀nà rẹ̀, A ó sì máa rìn ní àwọn ọ̀nà rẹ̀.” Torí òfin máa jáde láti Síónì, Ọ̀rọ̀ Jèhófà sì máa jáde láti Jerúsálẹ́mù.
3 Ó máa ṣe ìdájọ́ láàárín ọ̀pọ̀ èèyàn, Ó sì máa yanjú ọ̀rọ̀ àwọn orílẹ̀-èdè alágbára tí ọ̀nà wọn jìn. Wọ́n máa fi idà wọn rọ ohun ìtúlẹ̀, Wọ́n sì máa fi ọ̀kọ̀ wọn rọ ohun ìrẹ́wọ́ ọ̀gbìn. Àwọn orílẹ̀-èdè kò ní yọ idà sí ara wọn mọ́, Wọn ò sì ní kọ́ṣẹ́ ogun mọ́.
4 Kálukú wọn máa jókòó lábẹ́ àjàrà rẹ̀ àti lábẹ́ igi ọ̀pọ̀tọ́ rẹ̀, Ẹnì kankan ò sì ní dẹ́rù bà wọ́n, Torí Jèhófà Ọlọ́run àwọn ọmọ ogun ló fi ẹnu ara rẹ̀ sọ ọ́.
5 Gbogbo èèyàn yóò máa rìn ní orúkọ ọlọ́run wọn, Àmọ́ àwa yóò máa rìn ní orúkọ Jèhófà Ọlọ́run wa títí láé àti láéláé.
6 Jèhófà kéde pé, “Ní ọjọ́ yẹn, Èmi yóò kó ẹni tó ń tiro jọ, Èmi yóò sì kó ẹni tó ti fọ́n ká jọ, Pẹ̀lú àwọn tí mo ti fìyà jẹ.
7 Èmi yóò mú kí ẹni tó ń tiro ṣẹ́ kù, Èmi yóò sì sọ ẹni tí wọ́n ti mú lọ sí ọ̀nà tó jìn di orílẹ̀-èdè alágbára; Jèhófà yóò sì jọba lé wọn lórí ní Òkè Síónì, Láti ìsinsìnyí lọ àti títí láé.
8 Ní ti ìwọ ilé gogoro tí agbo ẹran wà, Òkìtì ọmọbìnrin Síónì, Ìjọba àkọ́kọ́ yóò wá sọ́dọ̀ rẹ, àní yóò wá, Ìjọba ọmọbìnrin Jerúsálẹ́mù.
9 Kí ló wá dé tí o fi ń pariwo? Ṣé o kò ní ọba ni, Àbí ẹni tó ń gbà ọ́ nímọ̀ràn ti ṣègbé, Tí ara fi ń ro ọ́, bí obìnrin tó ń rọbí?
10 Máa yí nínú ìrora, ọmọbìnrin Síónì, kí o sì kérora, Bí obìnrin tó ń rọbí, Torí o máa kúrò ní ìlú, wàá sì lọ gbé ní pápá. O máa lọ jìnnà dé Bábílónì, Ibẹ̀ ni wàá ti rí ìdáǹdè; Ibẹ̀ ni Jèhófà yóò ti rà ọ́ pa dà lọ́wọ́ àwọn ọ̀tá rẹ.
11 Ọ̀pọ̀ orílẹ̀-èdè máa kóra jọ láti dojú ìjà kọ ọ́; Wọ́n á sọ pé, ‘Ẹ jẹ́ kó di aláìmọ́, Ká sì fi ojú wa rí bí èyí ṣe máa ṣẹlẹ̀ sí Síónì.’
12 Àmọ́ wọn ò mọ ohun tí Jèhófà ń rò, Wọn ò sì mọ ohun tó ní lọ́kàn; Torí ó máa tò wọ́n jọ bí ọkà tí wọ́n ṣẹ̀ṣẹ̀ gé sílẹ̀ níbi ìpakà.
13 Dìde, kí o sì pakà, ìwọ ọmọbìnrin Síónì; Torí èmi yóò sọ ìwo rẹ di irin, Màá sọ àwọn pátákò rẹ di bàbà, Ìwọ yóò sì pa ọ̀pọ̀ èèyàn run. Ìwọ yóò fún Jèhófà ní ohun tí wọ́n fi èrú kó jọ, Ìwọ yóò sì fún Olúwa gbogbo ilẹ̀ ayé ní àwọn ohun àmúṣọrọ̀ wọn.”
5 “Ò ń fi nǹkan ya ara rẹ, Ìwọ ọmọbìnrin tí wọ́n gbógun tì; Wọ́n ti pàgọ́ tì wá. Wọ́n fi ọ̀pá lu onídàájọ́ Ísírẹ́lì ní ẹ̀rẹ̀kẹ́.
2 Ìwọ Bẹ́tílẹ́hẹ́mù Éfúrátà, Ìwọ tó kéré jù láti wà lára àwọn ẹgbẹẹgbẹ̀rún Júdà, Inú rẹ ni ẹni tí mo fẹ́ kó ṣàkóso Ísírẹ́lì ti máa jáde wá, Ẹni tó ti wà láti ìgbà àtijọ́, láti àwọn ọjọ́ tó ti pẹ́.
3 Torí náà, ó máa yọ̀ǹda wọn Títí di àkókò tí ẹni tó fẹ́ bímọ fi máa bímọ. Àwọn arákùnrin rẹ̀ tó kù sì máa pa dà sọ́dọ̀ àwọn ọmọ Ísírẹ́lì.
4 Ó máa dìde dúró, Jèhófà yóò sì fún un lókun láti ṣe olùṣọ́ àgùntàn, Nípasẹ̀ orúkọ ńlá Jèhófà Ọlọ́run rẹ̀. Ààbò yóò sì wà lórí wọn, Torí àwọn èèyàn máa mọ̀ ní gbogbo ìkángun ayé pé ó tóbi lọ́ba.
5 Ó sì máa mú àlàáfíà wá. Tí àwọn ará Ásíríà bá gbógun tì wá, tí wọ́n sì tẹ àwọn ilé gogoro wa tó láàbò mọ́lẹ̀, A máa rán olùṣọ́ àgùntàn méje sí wọn, àní àwọn ìjòyè mẹ́jọ látinú aráyé.
6 Wọ́n á fi idà ṣe olùṣọ́ àgùntàn ilẹ̀ Ásíríà, Àti níbi àbáwọ ilẹ̀ Nímírọ́dù. Ó máa gbà wá lọ́wọ́ àwọn ará Ásíríà Tí wọ́n bá gbógun tì wá, tí wọ́n sì tẹ ìlú wa mọ́lẹ̀.
7 Láàárín ọ̀pọ̀ èèyàn, àwọn tó ṣẹ́ kù ní ilé Jékọ́bù Máa dà bí ìrì láti ọ̀dọ̀ Jèhófà, Bí ọ̀wààrà òjò lórí ewéko, Tí kì í retí èèyàn Tàbí kó dúró de ọmọ aráyé.
8 Àwọn tó ṣẹ́ kù ní ilé Jékọ́bù máa wà láàárín àwọn orílẹ̀-èdè, Láàárín ọ̀pọ̀ èèyàn, Bíi kìnnìún láàárín àwọn ẹran inú igbó, Bí ọmọ kìnnìún láàárín agbo àgùntàn, Tó kọjá, tó bẹ́ mọ́ ẹran, tó sì fà á ya pẹ́rẹpẹ̀rẹ; Kò sì sí ẹni tó lè gbà wọ́n sílẹ̀.
9 Ọwọ́ yín máa lékè àwọn elénìní yín, Gbogbo ọ̀tá yín sì máa pa run.”
10 Jèhófà kéde pé: “Ní ọjọ́ yẹn, Màá pa àwọn ẹṣin yín run láàárín yín, màá sì pa àwọn kẹ̀kẹ́ ẹṣin yín run.
11 Màá run àwọn ìlú tó wà ní ilẹ̀ yín, Màá sì wó gbogbo ibi olódi yín lulẹ̀.
12 Màá fòpin sí iṣẹ́ oṣó tí ẹ̀ ń ṣe, Kò sì ní sí onídán kankan láàárín yín mọ́.
13 Màá run àwọn ère gbígbẹ́ àti àwọn ọwọ̀n yín kúrò láàárín yín, Ẹ kò sì ní forí balẹ̀ fún iṣẹ́ ọwọ́ yín mọ́.
14 Màá fa àwọn òpó òrìṣà yín tu, Màá sì run àwọn ìlú yín.
15 Ìbínú àti ìrunú ni màá fi gbẹ̀san Lára àwọn orílẹ̀-èdè tó ya aláìgbọràn.”
6 Ẹ jọ̀ọ́, ẹ gbọ́ ohun tí Jèhófà ń sọ. Ẹ dìde, ẹ gbé ẹjọ́ yín lọ síwájú àwọn òkè, Kí àwọn òkè kéékèèké sì gbọ́ ohùn yín.
2 Ẹ gbọ́ ẹjọ́ Jèhófà, ẹ̀yin òkè Àti ẹ̀yin ìpìlẹ̀ ayé tó fìdí múlẹ̀, Torí Jèhófà fẹ́ pe àwọn èèyàn rẹ̀ lẹ́jọ́; Yóò sì bá Ísírẹ́lì ro ẹjọ́ pé:
3 “Ẹ̀yin èèyàn mi, kí ni mo ṣe fún yín? Kí ni mo ṣe tí ọ̀rọ̀ mi fi sú yín? Ẹ sọ ohun tí mo ṣe.
4 Mo mú yín kúrò ní ilẹ̀ Íjíbítì, Mo rà yín pa dà lóko ẹrú; Mo rán Mósè, Áárónì àti Míríámù sí yín.
5 Ẹ̀yin èèyàn mi, ẹ jọ̀ọ́, ẹ rántí ohun tí Bálákì ọba Móábù gbèrò Àti ohun tí Báláámù ọmọ Béórì fi dá a lóhùn. Ẹ rántí ohun tó ṣẹlẹ̀ láti Ṣítímù títí dé Gílígálì, Kí ẹ lè mọ̀ pé òdodo ni Jèhófà ń ṣe.”
6 Kí ni màá mú wá síwájú Jèhófà? Kí sì ni màá mú wá tí mo bá wá tẹrí ba fún Ọlọ́run lókè? Ṣé odindi ẹbọ sísun ni màá gbé wá síwájú rẹ̀, Àwọn ọmọ màlúù ọlọ́dún kan?
7 Ṣé inú Jèhófà máa dùn sí ẹgbẹẹgbẹ̀rún àgbò, Sí ẹgbẹẹgbàárùn-ún ìṣàn òróró? Ṣé màá fi àkọ́bí mi ọkùnrin rúbọ torí ọ̀tẹ̀ tí mo dì, Àbí màá fi èso ikùn mi rúbọ torí ẹ̀ṣẹ̀ mi?
8 Ó ti sọ ohun tó dára fún ọ, ìwọ ọmọ aráyé. Kí sì ni Jèhófà fẹ́ kí o ṣe? Bí kò ṣe pé kí o ṣe ìdájọ́ òdodo, kí o mọyì jíjẹ́ adúróṣinṣin, Kí o sì mọ̀wọ̀n ara rẹ bí o ṣe ń bá Ọlọ́run rẹ rìn!
9 Àwọn èèyàn ìlú náà gbọ́ ohùn Jèhófà; Àwọn tó ní ọgbọ́n tó gbéṣẹ́ yóò bẹ̀rù orúkọ rẹ. Ẹ fiyè sí ọ̀pá náà àti ẹni tó yàn án.
10 Ṣé àwọn ìṣúra tí wọ́n fi ìwà ìkà kó jọ ṣì wà nílé ẹni burúkú Àti òṣùwọ̀n eéfà tí kò péye tó ń ríni lára?
11 Ṣé mo lè sọ pé ìwà mi mọ́ tí mo bá ń lo òṣùwọ̀n èké Àti àpò ayédèrú òkúta òṣùwọ̀n?
12 Ìwà ipá kún ọwọ́ àwọn ọlọ́rọ̀ rẹ̀, Òpùrọ́ ni àwọn tó ń gbé inú rẹ̀; Ahọ́n wọn ń tanni jẹ.
13 “Torí náà, màá lù ọ́, màá sì ṣe ọ́ léṣe; Màá sọ ọ́ di ahoro torí àwọn ẹ̀ṣẹ̀ rẹ.
14 Wàá jẹun àmọ́ o ò ní yó, Inú rẹ máa ṣófo. Tí o bá tiẹ̀ rí nǹkan kó, o ò ní lè kó o lọ, Tí o bá sì rí i kó lọ, màá fi í fún idà.
15 Wàá fún irúgbìn, àmọ́ o ò ní ká a. Wàá tẹ ólífì, àmọ́ o ò ní lo òróró rẹ̀; Wàá ṣe wáìnì tuntun, àmọ́ o ò ní rí wáìnì mu.
16 Torí ò ń tẹ̀ lé òfin Ómírì àti gbogbo ohun tí wọ́n ṣe ní ilé Áhábù, O sì ń tẹ̀ lé ìmọ̀ràn wọn. Ìdí nìyẹn tí màá fi mú kí o di ohun tó ń bani lẹ́rù, Àwọn tó ń gbé ibẹ̀ yóò sì di ohun àrísúfèé; Àwọn èèyàn yóò sì fi ọ́ ṣẹ̀sín.”
7 Ó mà ṣe fún mi o! Mo dà bí ẹni tí Kò rí àwọn èso àjàrà jẹ, Tí kò sì rí àkọ́so ọ̀pọ̀tọ́ tó wù ú jẹ, Lẹ́yìn tí wọ́n kó èso ìgbà ẹ̀ẹ̀rùn jọ, Tí wọ́n sì ti pèéṣẹ́ lẹ́yìn ìkórè èso àjàrà.
2 Adúrótini ti tán ní ayé; Kò sí olódodo kankan láàárín àwọn èèyàn. Gbogbo wọn lúgọ kí wọ́n lè ta ẹ̀jẹ̀ sílẹ̀. Kálukú wọn ń fi àwọ̀n dọdẹ arákùnrin rẹ̀.
3 Wọ́n mọ iṣẹ́ ibi ṣe dáadáa; Olórí ń béèrè nǹkan lọ́wọ́ àwọn èèyàn, Adájọ́ ń béèrè àbẹ̀tẹ́lẹ̀, Gbajúmọ̀ ń sọ ohun tó fẹ́, Wọ́n sì jọ gbìmọ̀ pọ̀.
4 Ẹni tó dáa jù nínú wọn dà bí ẹ̀gún, Ẹni tó jẹ́ olóòótọ́ jù láàárín wọn burú ju ọgbà ẹlẹ́gùn-ún lọ. Ọjọ́ tí àwọn olùṣọ́ rẹ sọ̀rọ̀ nípa rẹ̀ àti ọjọ́ ìyà rẹ yóò dé. Ẹ̀rù yóò sì bà wọ́n.
5 Má ṣe gbára lé ẹnì kejì rẹ, Má sì gbẹ́kẹ̀ lé ọ̀rẹ́ rẹ tímọ́tímọ́. Máa ṣọ́ ohun tí wàá sọ fún ẹni tó ń sùn sí àyà rẹ.
6 Torí ọmọkùnrin ń tàbùkù sí bàbá rẹ̀, Ọmọbìnrin ń bá ìyá rẹ̀ jà, Ìyàwó ń gbógun ti ìyá ọkọ rẹ̀; Ará ilé ẹni ni ọ̀tá ẹni.
7 Àmọ́ ní tèmi, èmi yóò máa retí Jèhófà. Màá dúró de Ọlọ́run ìgbàlà mi. Ọlọ́run mi yóò gbọ́ mi.
8 Má yọ̀ mí, ìwọ ọ̀tá mi. Bó tilẹ̀ jẹ́ pé mo ti ṣubú, màá dìde; Bí mo tiẹ̀ wà nínú òkùnkùn, Jèhófà yóò jẹ́ ìmọ́lẹ̀ mi.
9 Èmi yóò fara da ìbínú Jèhófà, Títí yóò fi gbèjà mi tí yóò sì dá mi láre, Torí mo ti ṣẹ̀ ẹ́. Yóò mú mi wá sínú ìmọ́lẹ̀; Èmi yóò rí òdodo rẹ̀.
10 Ọ̀tá mi pẹ̀lú yóò rí i, Ojú yóò sì ti ẹni tó ń sọ fún mi pé: “Jèhófà Ọlọ́run rẹ dà?” Ojú mi yóò rí i. Wọn yóò tẹ̀ ẹ́ mọ́lẹ̀ bí ẹrẹ̀ lójú ọ̀nà.
11 Ọjọ́ yẹn ni wọ́n máa mọ ògiri olókùúta rẹ; Ní ọjọ́ yẹn, wọ́n máa sún ààlà síwájú.
12 Ní ọjọ́ yẹn, wọ́n máa wá sọ́dọ̀ rẹ Láti Ásíríà lọ́hùn-ún lọ́hùn-ún àti láti àwọn ìlú Íjíbítì, Láti Íjíbítì títí lọ dé Odò; Láti òkun dé òkun àti láti òkè dé òkè.
13 Ilẹ̀ náà yóò sì di ahoro torí àwọn tó ń gbé ibẹ̀, Nítorí ohun tí wọ́n ṣe.
14 Fi ọ̀pá rẹ ṣe olùṣọ́ àgùntàn àwọn èèyàn rẹ, agbo ẹran tó jẹ́ ogún rẹ, Tó ń dá gbé inú igbó, láàárín ọgbà eléso. Jẹ́ kí Báṣánì àti Gílíádì fún wọn ní oúnjẹ bíi ti àtijọ́.
15 “Màá fi àwọn ohun àgbàyanu hàn án, Bíi ti ìgbà tí ẹ kúrò ní ilẹ̀ Íjíbítì.
16 Àwọn orílẹ̀-èdè yóò rí i, ojú sì máa tì wọ́n bó tilẹ̀ jẹ́ pé wọ́n lágbára. Wọ́n á fi ọwọ́ bo ẹnu; Etí wọn á di.
17 Wọ́n á lá erùpẹ̀ bí ejò; Wọ́n á máa gbọ̀n rìrì bí wọ́n ṣe ń jáde látinú ibi ààbò wọn bí àwọn ẹran tó ń fàyà fà. Wọ́n á wá sọ́dọ̀ Jèhófà Ọlọ́run wa pẹ̀lú ìbẹ̀rù, Ẹ̀rù rẹ yóò sì bà wọ́n.”
18 Ta ló dà bí rẹ, Ọlọ́run, Tó ń dárí ẹ̀ṣẹ̀ jini, tó sì ń gbójú fo ìṣìnà àwọn tó ṣẹ́ kù nínú ogún rẹ̀? Kò ní máa bínú lọ títí láé, Torí inú rẹ̀ máa ń dùn sí ìfẹ́ tí kì í yẹ̀.
19 Ó tún máa ṣàánú wa; ó sì máa pa àwọn àṣìṣe wa rẹ́. O máa ju gbogbo ẹ̀ṣẹ̀ wọn sí ìsàlẹ̀ òkun.
20 O máa jẹ́ olóòótọ́ sí Jékọ́bù, Ìfẹ́ tí o ní sí Ábúráhámù kò ní yẹ̀, Bí o ṣe búra fún àwọn baba ńlá wa láti ìgbà àtijọ́.
1 Ọ̀rọ̀ ìkéde sí Nínéfè: Èyí ni ìwé tó sọ nípa ìran tí Náhúmù ará Élíkóṣì rí:
2 Jèhófà jẹ́ Ọlọ́run tó fẹ́ kí a máa jọ́sìn òun nìkan ṣoṣo, ó sì ń gbẹ̀san; Jèhófà ń gbẹ̀san, ó sì ṣe tán láti bínú. Jèhófà ń gbẹ̀san lára àwọn elénìní rẹ̀, Ó sì ń to ìbínú rẹ̀ jọ de àwọn ọ̀tá rẹ̀.
3 Jèhófà kì í tètè bínú, agbára rẹ̀ sì pọ̀, Àmọ́, Jèhófà kò ní ṣàìfi ìyà jẹ ẹni tí ìyà bá tọ́ sí. Ọ̀nà rẹ̀ wà nínú ẹ̀fúùfù àti ìjì líle, Àwọsánmà sì ni eruku ẹsẹ̀ rẹ̀.
4 Ó bá òkun wí, ó mú kí ó gbẹ; Ó sì mú kí gbogbo odò gbẹ. Báṣánì àti Kámẹ́lì rọ, Ìtànná Lẹ́bánónì sì rọ.
5 Àwọn òkè ńlá mì tìtì nítorí rẹ̀, Àwọn òkè kéékèèké sì yọ́. Ayé á ru sókè nítorí ojú rẹ̀, Àti ilẹ̀ pẹ̀lú gbogbo àwọn tó ń gbé orí rẹ̀.
6 Ta ló lè dúró nígbà tó bá ń bínú? Ta ló sì lè fara da ooru ìbínú rẹ̀? Yóò tú ìbínú rẹ̀ jáde bí iná, Àwọn àpáta á sì fọ́ sí wẹ́wẹ́ nítorí rẹ̀.
7 Jèhófà jẹ́ ẹni rere, odi agbára ní ọjọ́ wàhálà. Ó sì mọ àwọn tó ń wá ibi ààbò lọ́dọ̀ rẹ̀.
8 Àkúnya omi ló máa fi pa Nínéfè run, Òkùnkùn á sì lé àwọn ọ̀tá rẹ̀.
9 Kí lẹ rò pé ẹ lè ṣe sí Jèhófà? Ó ń fa ìparun yán-án yán-án. Wàhálà kò ní dìde lẹ́ẹ̀kejì.
10 Wọ́n ṣù pọ̀ mọ́ra bí ẹ̀gún, Wọ́n sì dà bí àwọn tó mu ọtí bíà yó; Ṣùgbọ́n iná á jó wọn run bí àgékù pòròpórò gbígbẹ.
11 Ẹni tó ń gbèrò ibi sí Jèhófà máa jáde wá láti ọ̀dọ̀ rẹ, Á sì máa fúnni ní ìmọ̀ràn tí kò dáa.
12 Ohun tí Jèhófà sọ nìyí: “Bó tiẹ̀ jẹ́ pé wọ́n ní agbára, tí wọ́n sì pọ̀ gan-an, Síbẹ̀, a máa gé wọn lulẹ̀, wọ́n á sì kọjá lọ. Mo ti fìyà jẹ ọ́ tẹ́lẹ̀, àmọ́ mi ò ní fìyà jẹ ọ́ mọ́.
13 Nítorí náà, màá ṣẹ́ ọ̀pá àjàgà rẹ̀ kúrò lọ́rùn rẹ, Màá sì já ìdè rẹ sí méjì.
14 Jèhófà ti pàṣẹ nípa rẹ pé, ‘Kò ní sí ẹni tí á máa jẹ́ orúkọ rẹ mọ́. Màá run àwọn ère gbígbẹ́ àti ère onírin kúrò ní ilé àwọn ọlọ́run rẹ. Màá gbẹ́ sàréè fún ọ torí pé mo kórìíra rẹ gan-an.’
15 Wò ó! Orí àwọn òkè ni ẹsẹ̀ ẹni tó ń mú ìhìn rere wá wà, Ẹni tó ń kéde àlàáfíà. Ṣe àwọn àjọyọ̀ rẹ, ìwọ Júdà, kí o sì san àwọn ẹ̀jẹ́ rẹ, Nítorí ẹni tí kò ní láárí kò tún ní gba àárín rẹ kọjá mọ́. Ṣe ni yóò pa run pátápátá.”
2 Atúniká ti dìde sí ọ. Máa ṣọ́ àwọn ibi olódi. Máa ṣọ́ ọ̀nà. Gbára dì, kí o sì sa gbogbo agbára rẹ.
2 Nítorí Jèhófà yóò dá ògo Jékọ́bù pa dà, Yóò dá a pa dà sí ògo Ísírẹ́lì, Nítorí àwọn apanirun ti pa wọ́n run; Wọ́n sì ti pa àwọn ọ̀mùnú wọn run.
3 Apata àwọn ọkùnrin rẹ̀ alágbára ti di pupa, Aṣọ àwọn jagunjagun rẹ̀ ti rẹ̀ dòdò. Àwọn irin tí wọ́n dè mọ́ kẹ̀kẹ́ ogun rẹ̀ ń kọ mànà bí iná Ní ọjọ́ tó ń múra ogun sílẹ̀, Ó sì ń ju àwọn ọ̀kọ̀ tí wọ́n fi igi júnípà ṣe fìrìfìrì.
4 Àwọn kẹ̀kẹ́ ogun ń sáré àsápajúdé ní ojú ọ̀nà. Wọ́n ń sáré sókè-sódò ní àwọn ojúde ìlú. Wọ́n ń mọ́lẹ̀ yòò bí iná ògùṣọ̀, wọ́n sì ń kọ mànà bíi mànàmáná.
5 Ó máa pe àwọn ọ̀gágun rẹ̀. Wọ́n á kọsẹ̀ bí wọ́n ṣe ń lọ. Wọ́n á sáré lọ sí ibi ògiri rẹ̀; Wọ́n á sì gbé ohun ìdènà kalẹ̀.
6 Ilẹ̀kùn àwọn odò rẹ̀ máa ṣí sílẹ̀, Ààfin rẹ̀ á sì wó lulẹ̀.
7 A ti pá a láṣẹ: Wọ́n ti tú u sí ìhòòhò, Wọ́n gbé e lọ, àwọn ẹrúbìnrin rẹ̀ dárò rẹ̀; Wọ́n ń ké bí àdàbà bí wọ́n ṣe ń fọwọ́ lu àyà wọn.
8 Láti ọjọ́ tí Nínéfè ti wà ló ti dà bí adágún omi, Àmọ́ ní báyìí, wọ́n ń sá lọ. “Ẹ dúró! Ẹ dúró!” Àmọ́ kò sí ẹni tó yíjú pa dà.
9 Ẹ kó fàdákà, ẹ kó wúrà! Àwọn ìṣúra rẹ̀ kò lópin. Onírúurú ohun iyebíye ló kún inú rẹ̀.
10 Ìlú náà ti ṣófo, ó ti di ahoro, ó sì ti pa run! Ìbẹ̀rù ti jẹ́ kí ọkàn wọn domi, orúnkún wọn ń gbọ̀n, gbogbo ara ń ro wọ́n; Gbogbo ojú wọn sì pọ́n.
11 Ibo ni àwọn kìnnìún ń gbé, níbi tí àwọn ọmọ kìnnìún ti ń jẹun, Níbi tí kìnnìún ti ń kó ọmọ rẹ̀ jáde, Tí ẹnì kankan ò sì dẹ́rù bà wọ́n?
12 Kìnnìún ń fa ọ̀pọ̀ ẹran ya fún àwọn ọmọ rẹ̀ Ó sì ń fún ẹran lọ́rùn pa fún àwọn abo rẹ̀. Ó kó ẹran tí ó pa kún inú ihò rẹ̀, Àti èyí tó fà ya kún ibùgbé rẹ̀.
13 “Wò ó! Mo dojú ìjà kọ ọ́,” ni Jèhófà Ọlọ́run àwọn ọmọ ogun wí, “Màá mú kí àwọn kẹ̀kẹ́ ogun rẹ jóná pátápátá, Idà yóò sì pa àwọn ọmọ kìnnìún rẹ run. Mi ò ní jẹ́ kí o mú àwọn èèyàn bí ẹran mọ́ ní ayé, A kò sì ní gbọ́ ohùn àwọn òjíṣẹ́ rẹ mọ́.”
3 Ìlú tó ń ta ẹ̀jẹ̀ sílẹ̀ gbé! Ẹ̀tàn àti ìjanilólè pọ̀ jọjọ nínú rẹ̀. Kò sígbà tí kì í rí nǹkan mú!
2 Ìró pàṣán ń dún, àgbá kẹ̀kẹ́ sì ń rọ́ gìrìgìrì, Ẹṣin ń bẹ́ lọ, kẹ̀kẹ́ ẹṣin sì ń pariwo.
3 Agẹṣin ń gun ẹṣin, idà ń kọ mànà, ọ̀kọ̀ sì ń dán yinrin, Àwọn tí wọ́n pa sùn lọ bẹẹrẹ, àwọn òkú sì wà ní òkìtì-òkìtì Àwọn òkú náà kò lóǹkà. Bí àwọn èèyàn náà ṣe ń rìn lọ, ṣe ni wọ́n ń kọsẹ̀ lára àwọn òkú.
4 Ó jẹ́ nítorí ọ̀pọ̀ ìṣekúṣe aṣẹ́wó náà, Ẹni tó rẹwà, tó sì fani mọ́ra, ìyálóde àwọn oníṣẹ́ àjẹ́, Ẹni tó ń fi iṣẹ́ aṣẹ́wó rẹ̀ mú àwọn orílẹ̀-èdè, tó sì ń fi iṣẹ́ àjẹ́ rẹ̀ mú àwọn ìdílé.
5 “Wò ó! Mo dojú ìjà kọ ọ́,” ni Jèhófà Ọlọ́run àwọn ọmọ ogun wí, “Màá ká aṣọ rẹ bò ọ́ lójú; Màá jẹ́ kí àwọn orílẹ̀-èdè rí ìhòòhò rẹ, Àwọn ìjọba á sì rí ìtìjú rẹ.
6 Màá da ẹ̀gbin sí ọ lára Màá sọ ẹ́ di ohun ìkórìíra; Màá sì jẹ́ kí o di ìran àpéwò.
7 Gbogbo ẹni tó bá rí ọ máa sá kúrò lọ́dọ̀ rẹ, á sì sọ pé, ‘Nínéfè ti di ahoro! Ta ló máa bá a kẹ́dùn?’ Ibo ni màá ti rí àwọn olùtùnú fún ọ?
8 Ṣé o sàn ju No-ámónì lọ, tó jókòó sí ẹ̀gbẹ́ ipa odò Náílì? Omi ló yí i ká; Òkun ni ọrọ̀ rẹ̀, òkun sì ni ògiri rẹ̀.
9 Etiópíà àti Íjíbítì ló fún un ní agbára tí kò láàlà. Pútì àti àwọn ará Líbíà sì ni olùrànlọ́wọ́ rẹ̀.
10 Síbẹ̀, ó dèrò ìgbèkùn; Ó sì lọ sí oko ẹrú. Wọ́n fọ́ àwọn ọmọ rẹ̀ náà mọ́lẹ̀ ní gbogbo oríta ojú ọ̀nà. Wọ́n sì ṣẹ́ kèké lé àwọn ọkùnrin rẹ̀ ọlọ́lá, Gbogbo èèyàn pàtàkì inú rẹ̀ ni wọ́n sì ti dè ní ṣẹkẹ́ṣẹkẹ̀.
11 Ìwọ náà á mutí yó; Wàá lọ fara pa mọ́. Wàá sì wá ibi ààbò lọ́dọ̀ ọ̀tá rẹ.
12 Gbogbo ibi olódi rẹ dà bí igi ọ̀pọ̀tọ́ tó ní àkọ́pọ́n èso; Tí a bá mì í jìgìjìgì, àwọn èso náà máa já bọ́ sí ẹnu àwọn ọ̀jẹun.
13 Wò ó! Àwọn ọmọ ogun rẹ dà bí obìnrin ní àárín rẹ. Àwọn ẹnubodè ilẹ̀ rẹ á ṣí sílẹ̀ fún àwọn ọ̀tá rẹ. Iná á sì jó àwọn ọ̀pá ìdábùú ẹnubodè rẹ run.
14 Pọn omi sílẹ̀ de ìgbà tí ogun máa ká ọ mọ́! Mú kí àwọn ibi olódi rẹ lágbára. Bọ́ sínú ẹrẹ̀, kí o sì fi ẹsẹ̀ tẹ amọ̀; Di ohun tí wọ́n fi ń yọ bíríkì mú gírígírí.
15 Àní ibẹ̀ ni iná á ti jó ọ run. Idà yóò gé ọ lulẹ̀. Yóò jẹ ọ́ run bí àwọn ọmọ eéṣú ṣe ń jẹ nǹkan run. Sọ ara rẹ di púpọ̀ bí àwọn ọmọ eéṣú! Àní, sọ ara rẹ di púpọ̀ bí àwọn eéṣú!
16 O ti mú kí àwọn oníṣòwò rẹ pọ̀ ju àwọn ìràwọ̀ ojú ọ̀run lọ. Eéṣú tó ṣẹ̀ṣẹ̀ ń dàgbà bọ́ awọ ara rẹ̀ sílẹ̀, ó sì fò lọ.
17 Àwọn ẹ̀ṣọ́ rẹ dà bí eéṣú, Àwọn ọ̀gágun rẹ sì dà bí ọ̀gọ̀ọ̀rọ̀ eéṣú. Wọ́n sá sínú ọgbà ẹran tí a fi òkúta ṣe ní ọjọ́ òtútù, Ṣùgbọ́n nígbà tí oòrùn ràn, wọ́n fò lọ; Kò sì sẹ́ni tó mọ ibi tí wọ́n wà.
18 Àwọn olùṣọ́ àgùntàn rẹ ń tòògbé, ìwọ ọba Ásíríà; Àwọn èèyàn pàtàkì rẹ wà ní ibùgbé wọn. Àwọn èèyàn rẹ ti fọ́n ká sórí àwọn òkè, Kò sì sẹ́ni tó máa kó wọn jọ.
19 Ìwọ kò ní rí ìtura nínú àjálù rẹ. Ọgbẹ́ rẹ ti kọjá èyí tó ṣeé wò sàn. Gbogbo àwọn tó bá gbọ́ ìròyìn nípa rẹ máa pàtẹ́wọ́; Àbí ta ni kò tíì fara gbá nínú ìwà ìkà tí ò ń hù láìdáwọ́ dúró?”
1 Ọ̀rọ̀ tí Ọlọ́run sọ fún wòlíì Hábákúkù nínú ìran pé kó kéde nìyí:
2 Jèhófà, báwo ló ṣe máa pẹ́ tó tí màá fi ké pè ọ́ fún ìrànlọ́wọ́ àmọ́ tí o kò gbọ́? Báwo ló ṣe máa pẹ́ tó tí màá fi ké pè ọ́ pé kí o gbà mí lọ́wọ́ ìwà ipá àmọ́ tí o kò dá sí i?
3 Kí nìdí tí o fi ń jẹ́ kí ohun búburú ṣẹlẹ̀ níṣojú mi? Kí sì nìdí tí o fi fàyè gba ìnilára? Kí nìdí tí ìparun àti ìwà ipá fi ń ṣẹlẹ̀ níṣojú mi? Kí sì nìdí tí ìjà àti aáwọ̀ fi wà káàkiri?
4 Òfin kò lẹ́sẹ̀ nílẹ̀ mọ́, Kò sì sí ìdájọ́ òdodo rárá. Torí àwọn ẹni ibi yí olódodo ká; Ìdí nìyẹn tí wọ́n fi ń yí ìdájọ́ po.
5 “Ẹ wo àwọn orílẹ̀-èdè kí ẹ sì kíyè sí i! Kí ẹnu yà yín bí ẹ ṣe ń wò wọ́n, kí ó sì jọ yín lójú; Torí ohun kan máa ṣẹlẹ̀ lásìkò yín, Tí ẹ ò ní gbà gbọ́ tí wọ́n bá tiẹ̀ sọ ọ́ fún yín.
6 Mò ń gbé àwọn ará Kálídíà dìde, Orílẹ̀-èdè tí kò lójú àánú, tí kì í fi nǹkan falẹ̀. Wọ́n yára bolẹ̀ káàkiri ayé Láti gba àwọn ilé tí kì í ṣe tiwọn.
7 Wọ́n ń dẹ́rù bani, wọ́n sì ń kóni láyà jẹ. Wọ́n ń gbé ìdájọ́ àti àṣẹ tiwọn kalẹ̀.
8 Àwọn ẹṣin wọn yára ju àmọ̀tẹ́kùn lọ, Wọ́n sì burú ju ìkookò ní alẹ́. Àwọn ẹṣin ogun wọn ń bẹ́ gìjàgìjà; Ọ̀nà jíjìn làwọn ẹṣin wọn ti wá. Wọ́n já ṣòòrò wálẹ̀ bí ẹyẹ idì tó fẹ́ yára gbé oúnjẹ.
9 Torí wọ́n fẹ́ hùwà ipá ni wọ́n ṣe wá. Gbogbo wọn kọjú síbì kan náà bí afẹ́fẹ́ tó ń fẹ́ bọ̀ láti ìlà oòrùn, Wọ́n sì ń kó àwọn èèyàn lẹ́rú bí ẹni ń kó iyanrìn.
10 Wọ́n ń fi àwọn ọba ṣe yẹ̀yẹ́, Wọ́n sì ń fi àwọn ìjòyè ṣe ẹlẹ́yà. Wọ́n ń fi gbogbo ibi olódi rẹ́rìn-ín; Wọ́n fi iyẹ̀pẹ̀ mọ òkìtì, wọ́n sì gbà á.
11 Wọ́n rọ́ lọ síwájú bí afẹ́fẹ́, wọ́n sì fẹ́ kọjá, Àmọ́ wọ́n máa jẹ̀bi, Torí wọ́n gbà pé ọlọ́run wọn ló ń fún wọn lágbára.”
12 Jèhófà, ṣebí láti ayérayé ni ìwọ ti wà? Ọlọ́run mi, Ẹni Mímọ́ mi, ìwọ kì í kú. Jèhófà, ìwọ lo yàn wọ́n láti ṣèdájọ́; Àpáta mi, o lò wọ́n láti fìyà jẹni.
13 Ojú rẹ ti mọ́ jù láti wo ohun búburú, Ìwọ kò sì ní gba ìwà burúkú láyè. Kí ló wá dé tí o fi fàyè gba àwọn ọ̀dàlẹ̀, Tí o sì dákẹ́ títí ẹni burúkú fi gbé ẹni tó jẹ́ olódodo jù ú lọ mì?
14 Kí nìdí tí o fi jẹ́ kí àwọn èèyàn dà bí ẹja inú òkun, Bí àwọn ohun tó ń rákò, tí wọn ò ní olórí?
15 Ó fi ìwọ̀ kó gbogbo wọn sókè. Ó fi àwọ̀n rẹ̀ kó wọn, Ó sì fi àwọ̀n ìpẹja rẹ̀ kó wọn jọ. Ìdí nìyẹn tí inú rẹ̀ fi ń dùn ṣìnkìn.
16 Ìdí nìyẹn tó fi ń rúbọ sí àwọ̀n rẹ̀, Tó sì ń rú ẹbọ sí àwọ̀n ìpẹja rẹ̀; Torí wọ́n ń mú kí nǹkan ṣẹnuure fún un, Oúnjẹ tó dára jù ló sì ń jẹ.
17 Ṣé gbogbo ìgbà ni yóò máa kó nǹkan jáde nínú àwọ̀n rẹ̀ ni? Ṣé bí á ṣe máa pa àwọn orílẹ̀-èdè lọ láì ṣàánú wọn nìyí?
2 Ibi tí mo ti ń ṣe olùṣọ́ ni èmi yóò dúró sí, Èmi yóò sì dúró lórí odi ààbò. Èmi yóò máa ṣọ́nà kí n lè mọ ohun tí yóò sọ nípasẹ̀ mi Àti ohun tí èmi yóò sọ nígbà tó bá bá mi wí.
2 Jèhófà wá dá mi lóhùn pé: “Kọ ìran náà sílẹ̀, kí o sì kọ ọ́ sára wàláà, kó hàn kedere, Kí ẹni tó ń kà á sókè lè rí i kà dáadáa.
3 Àkókò tí ìran náà máa ṣẹ kò tíì tó, Ó ń yára sún mọ́lé, kò sì ní lọ láìṣẹ. Tó bá tiẹ̀ falẹ̀, ṣáà máa retí rẹ̀! Torí yóò ṣẹ láìkùnà. Kò ní pẹ́ rárá!
4 Wo ẹni tó ń gbéra ga; Kì í ṣe olóòótọ́ nínú ọkàn rẹ̀. Àmọ́ ìṣòtítọ́ yóò mú kí olódodo wà láàyè.
5 Torí pé wáìnì ń tanni jẹ lóòótọ́, Ọwọ́ ẹni tó jọ ara rẹ̀ lójú kò ní tẹ àfojúsùn rẹ̀. Kì í ní ìtẹ́lọ́rùn bí Isà Òkú; Ó dà bí ikú, kò lè ní ìtẹ́lọ́rùn. Ó ń kó gbogbo orílẹ̀-èdè jọ, Ó sì ń kó gbogbo èèyàn sọ́dọ̀ ara rẹ̀.
6 Ṣé kì í ṣe gbogbo wọn ló máa pa òwe, àṣamọ̀ àti àlọ́ láti bá a jà? Wọ́n á sọ pé: ‘Ẹni tó ń kó ohun tí kì í ṣe tirẹ̀ jọ gbé! Tó sì ń mú kí gbèsè ọrùn rẹ̀ pọ̀ sí i. Ìgbà wo ló máa ṣe èyí dà?
7 Ǹjẹ́ àwọn tó yá ọ lówó kò ní dìde sí ọ lójijì? Wọ́n á ta jí, wọ́n á sì fipá mì ọ́ jìgìjìgì, Wọ́n á sì kó ọ bí ẹrù tí wọ́n kó dé látojú ogun.
8 Torí ìwọ náà ti kó ọ̀pọ̀ orílẹ̀-èdè lẹ́rù, Gbogbo èèyàn yóò kó ọ lẹ́rù, Nítorí ẹ̀jẹ̀ àwọn èèyàn tí o ta sílẹ̀ Àti ìwà ipá tí o hù sí ayé, Sí àwọn ìlú àti àwọn tó ń gbé inú wọn.
9 Ẹni tó ń kó èrè tí kò tọ́ jọ fún ilé rẹ̀ gbé! Kó lè kọ́ ìtẹ́ rẹ̀ sí ibi gíga, Kó má bàa kó sínú àjálù.
10 O ti gbèrò ohun tó kó ìtìjú bá ilé rẹ. O ṣẹ̀ sí ara rẹ bí o ṣe pa ọ̀pọ̀ èèyàn run.
11 Òkúta yóò ké jáde láti inú ògiri, Igi ìrólé yóò sì dá a lóhùn látorí àjà.
12 Ẹni tó ń fi ìtàjẹ̀sílẹ̀ kọ́ ìlú gbé, Àti ẹni tó ń fi àìṣòdodo tẹ ìlú dó!
13 Wò ó! Ṣé kì í ṣe Jèhófà Ọlọ́run àwọn ọmọ ogun ló ń mú kí àwọn èèyàn ṣiṣẹ́ kára fún ohun tó ṣì máa jóná, Tó sì ń mú kí àwọn orílẹ̀-èdè ṣe wàhálà lásán?
14 Torí gbogbo ayé yóò ní ìmọ̀ nípa ògo Jèhófà Bí ìgbà tí omi bo òkun.
15 Ẹni tó ń fún àwọn ọ̀rẹ́ rẹ̀ ní nǹkan mu gbé! Tó ń fi ìbínú àti ìkanra ṣe é, kó lè mú kí wọ́n yó, Kó lè wo ìhòòhò wọn!
16 Àbùkù ni wọn yóò fi kàn ọ́ dípò ògo. Ìwọ náà mu ún, kí o sì ṣí adọ̀dọ́ rẹ tí wọn ò dá sí gbangba. Ife ọwọ́ ọ̀tún Jèhófà yóò dé ọ̀dọ̀ rẹ, Ìtìjú yóò sì bo ògo rẹ mọ́lẹ̀;
17 Torí ìwà ipá tí o hù sí Lẹ́bánónì yóò bò ọ́ mọ́lẹ̀, Ìparun tó dẹ́rù ba àwọn ẹranko yóò dé bá ọ, Nítorí ẹ̀jẹ̀ àwọn èèyàn tí o ta sílẹ̀ Àti ìwà ipá tí o hù sí ayé, Sí àwọn ìlú àti àwọn tó ń gbé inú wọn.
18 Kí ni àǹfààní ère, Nígbà tó jẹ́ pé èèyàn ló gbẹ́ ẹ? Kí ni àǹfààní ère onírin àti olùkọ́ èké, Tí ẹni tó ṣe é bá tiẹ̀ gbẹ́kẹ̀ lé e, Tó ṣe àwọn ọlọ́run tí kò ní láárí, tí kò lè sọ̀rọ̀?
19 O gbé, ìwọ tí ò ń sọ fún igi pé: “Dìde!” Tàbí fún òkúta tí kò lè sọ̀rọ̀ pé: “Gbéra nílẹ̀! Máa kọ́ wa!” Wò ó! Wúrà àti fàdákà ni wọ́n fi bò ó, Kò sì sí èémí kankan nínú rẹ̀.
20 Àmọ́ Jèhófà wà nínú tẹ́ńpìlì mímọ́ rẹ̀. Gbogbo ayé, ẹ dákẹ́ jẹ́ẹ́ níwájú rẹ̀!’”
3 Àdúrà tí wòlíì Hábákúkù fi orin arò gbà:
2 Jèhófà, mo ti gbọ́ ìròyìn nípa rẹ. Jèhófà, ohun tí o ṣe bà mí lẹ́rù. Tún ṣe bẹ́ẹ̀ lásìkò wa! Jẹ́ ká tún rí iṣẹ́ ọwọ́ rẹ nígbà tiwa. Jọ̀ọ́, rántí fi àánú hàn nígbà wàhálà.
3 Ọlọ́run wá láti Témánì, Ẹni Mímọ́ wá láti Òkè Páránì. (Sélà) Iyì rẹ̀ gba ọ̀run kan; Ayé sì kún fún ìyìn rẹ̀.
4 Ó tàn yòò bí ìmọ́lẹ̀. Ìtànṣán méjì jáde láti ọwọ́ rẹ̀, Níbi tí agbára rẹ̀ wà.
5 Àjàkálẹ̀ àrùn ń lọ níwájú rẹ̀, Akọ ibà sì ń tẹ̀ lé e.
6 Ó dúró jẹ́ẹ́, ó sì mi ayé jìgìjìgì. Ó wo àwọn orílẹ̀-èdè, ó sì mú kí wọ́n gbọ̀n rìrì. Ó fọ́ àwọn òkè tó ti wà tipẹ́, Àwọn òkè àtayébáyé sì tẹrí ba. Òun ló ni àwọn ọ̀nà àtijọ́.
7 Mo rí wàhálà nínú àwọn àgọ́ Kúṣánì. Àwọn aṣọ àgọ́ ilẹ̀ Mídíánì sì gbọ̀n rìrì.
8 Jèhófà, ṣé àwọn odò ni? Ṣé àwọn odò lò ń bínú sí? Àbí òkun lò ń kanra mọ́? Torí o gun àwọn ẹṣin rẹ; Àwọn kẹ̀kẹ́ ẹṣin rẹ ṣẹ́gun.
9 O ti yọ ọfà rẹ síta, o sì ti ṣe tán láti ta á. Àwọn ọ̀pá rẹ fẹ́ ṣe ohun tí o búra. (Sélà) O fi odò pín ayé.
10 Àwọn òkè jẹ̀rora nígbà tí wọ́n rí ọ. Ọ̀gbàrá òjò wọ́ kọjá. Ibú omi pariwo. Ó gbé ọwọ́ rẹ̀ sókè.
11 Oòrùn àti òṣùpá dúró jẹ́ẹ́ níbi tí wọ́n wà lókè. Àwọn ọfà rẹ ń yára jáde bí ìmọ́lẹ̀. Ọ̀kọ̀ rẹ ń kọ mànà.
12 O fi ìkannú rin ayé já. O fi ìbínú tẹ àwọn orílẹ̀-èdè mọ́lẹ̀.
13 O jáde lọ láti gba àwọn èèyàn rẹ là, kí o lè gba ẹni àmì òróró rẹ là. O tẹ olórí ilé àwọn ẹni burúkú rẹ́. O wó ilé náà láti òkè títí dé ìpìlẹ̀. (Sélà)
14 O fi àwọn ohun ìjà rẹ̀ gún àwọn jagunjagun rẹ̀ ní orí Nígbà tí wọ́n ya bò mí bí ìjì láti tú mi ká. Inú wọn dùn láti dúró sí ìkọ̀kọ̀ kí wọ́n lè pa ẹni tí ìyà ń jẹ run.
15 O fi àwọn ẹṣin rẹ rin òkun já, O fi wọ́n la ibú omi kọjá.
16 Nígbà tí mo gbọ́, jìnnìjìnnì bò mí; Ohun tí mo gbọ́ sì mú kí ètè mi gbọ̀n pẹ̀pẹ̀. Egungun mi bẹ̀rẹ̀ sí í jẹrà; Ẹsẹ̀ mi ń gbọ̀n rìrì. Àmọ́ mò ń fara balẹ̀ dúró de ọjọ́ wàhálà, Torí àwọn tó ń gbógun tì wá ni yóò dé bá.
17 Igi ọ̀pọ̀tọ́ lè má rúwé, Àjàrà sì lè má so èso; Tí igi ólífì kò bá tiẹ̀ so, Tí ilẹ̀ kò sì mú èso jáde; Tí kò bá tiẹ̀ sí agbo ẹran mọ́ nínú ọgbà ẹran, Tí kò sì sí màlúù mọ́ ní ilé ẹran;
18 Síbẹ̀, ní tèmi, màá yọ̀ gidigidi nínú Jèhófà; Inú mi yóò dùn nínú Ọlọ́run ìgbàlà mi.
19 Jèhófà Olúwa Ọba Aláṣẹ ni agbára mi; Yóò mú kí ẹsẹ̀ mi dà bíi ti àgbọ̀nrín, Yóò sì mú kí n rìn lórí àwọn ibi gíga. Sí olùdarí; pẹ̀lú àwọn ohun ìkọrin mi olókùn tín-ín-rín.
1 Ọ̀rọ̀ Jèhófà sí Sefanáyà ọmọ Kúúṣì, ọmọ Gẹdaláyà, ọmọ Amaráyà, ọmọ Hẹsikáyà nígbà ayé Jòsáyà ọmọ Ámọ́nì ọba Júdà:
2 “Màá pa ohun gbogbo rẹ́ ráúráú kúrò lórí ilẹ̀,” ni Jèhófà wí.
3 “Màá pa èèyàn àti ẹranko rẹ́. Màá pa ẹyẹ ojú ọ̀run àti àwọn ẹja inú òkun rẹ́ Àti àwọn ohun ìkọ̀sẹ̀ pẹ̀lú àwọn èèyàn burúkú; Màá sì mú àwọn èèyàn kúrò lórí ilẹ̀,” ni Jèhófà wí.
4 “Màá na ọwọ́ mi sórí Júdà Àti sórí gbogbo àwọn tó ń gbé Jerúsálẹ́mù, Gbogbo àwọn tó ṣẹ́ kù lára àwọn tó ń sin Báálì ní ibí yìí ni màá sì pa rẹ́, Àti orúkọ àwọn àlùfáà ọlọ́run àjèjì pa pọ̀ pẹ̀lú àwọn àlùfáà míì,
5 Àti àwọn tó ń forí balẹ̀ lórí òrùlé fún àwọn ọmọ ogun ọ̀run Àti àwọn tó ń forí balẹ̀, tí wọ́n ń jẹ́jẹ̀ẹ́ pé ti Jèhófà làwọn ń ṣe Lẹ́sẹ̀ kan náà, tí wọ́n ń jẹ́jẹ̀ẹ́ pé ti Málíkámù làwọn ń ṣe;
6 Àti àwọn tó pa dà lẹ́yìn Jèhófà Àti àwọn tí kò wá Jèhófà tàbí àwọn tí kò wádìí nípa rẹ̀.”
7 Dákẹ́ jẹ́ẹ́ níwájú Jèhófà Olúwa Ọba Aláṣẹ, nítorí ọjọ́ Jèhófà sún mọ́lé. Jèhófà ti pèsè ẹbọ sílẹ̀, ó sì ti ya àwọn tí ó pè sí mímọ́.
8 “Ní ọjọ́ tí Jèhófà pèsè ẹbọ, màá pe àwọn ìjòyè wá jíhìn, Àwọn ọmọ ọba àti gbogbo àwọn tó ń wọ aṣọ ilẹ̀ òkèèrè.
9 Màá sì pe gbogbo ẹni tó ń gun pèpéle wá jíhìn ní ọjọ́ yẹn, Àwọn tó ń mú kí ìwà ipá àti ẹ̀tàn gbilẹ̀ ní ilé ọ̀gá wọn.
10 Ní ọjọ́ yẹn,” ni Jèhófà wí, “Igbe ẹkún máa wá láti Ẹnubodè Ẹja Àti ìpohùnréré ẹkún láti apá kejì ìlú náà Àti ìfọ́yángá láti àwọn òkè.
11 Ẹ pohùn réré ẹkún, ẹ̀yin tó ń gbé Mákítẹ́ṣì, Torí pé gbogbo àwọn oníṣòwò ni wọ́n ti pa rẹ́; Gbogbo àwọn tó ń wọn fàdákà ni wọ́n sì ti pa run.
12 Ní àkókò yẹn, màá fi fìtílà wá inú Jerúsálẹ́mù fínnífínní, Màá sì pe àwọn tó dẹra nù wá jíhìn, àwọn tó ń sọ nínú ọkàn wọn pé, ‘Jèhófà kò ní ṣe rere, kò sì ní ṣe búburú.’
13 Wọ́n á kó ọrọ̀ wọn lọ, wọ́n á sì pa ilé wọn run. Wọ́n á kọ́ ilé, ṣùgbọ́n wọn kò ní gbé inú rẹ̀; Wọ́n á gbin ọgbà àjàrà, ṣùgbọ́n wọn kò ní mu wáìnì rẹ̀.
14 Ọjọ́ ńlá Jèhófà sún mọ́lé! Ó sún mọ́lé, ó sì ń yára bọ̀ kánkán! Ìró ọjọ́ Jèhófà korò. Akíkanjú ológun máa figbe ta níbẹ̀.
15 Ọjọ́ yẹn jẹ́ ọjọ́ ìbínú ńlá, Ọjọ́ wàhálà àti ìdààmú, Ọjọ́ ìjì àti ìsọdahoro, Ọjọ́ òkùnkùn àti ìṣúdùdù, Ọjọ́ ìkùukùu àti ìṣúdùdù tó kàmàmà,
16 Ọjọ́ ìwo àti ariwo ogun, Lòdì sí àwọn ìlú olódi àti sí àwọn ilé gogoro tó wà ní àwọn ìkángun odi.
17 Màá fa wàhálà bá aráyé, Wọ́n á sì máa rìn bí afọ́jú, Nítorí pé wọ́n ti ṣẹ Jèhófà. A ó tú ẹ̀jẹ̀ wọn jáde bí eruku Àti ẹran ara wọn bí ìgbẹ́.
18 Fàdákà wọn tàbí wúrà wọn kò ní lè gbà wọ́n ní ọjọ́ ìbínú ńlá Jèhófà; Torí ìtara rẹ̀ tó ń jó bí iná máa jó gbogbo ayé run, Nítorí ó máa pa àwọn èèyàn ayé nípakúpa, àní á pa wọ́n yán-án yán-án.”
2 Ẹ kóra jọ, bẹ́ẹ̀ ni, ẹ kó ara yín jọ, Ẹ̀yin èèyàn orílẹ̀-èdè tí kò ní ìtìjú.
2 Kí àṣẹ náà tó bẹ̀rẹ̀ iṣẹ́, Kí ọjọ́ náà tó kọjá lọ bí ìyàngbò, Kí ìbínú tó ń jó fòfò látọ̀dọ̀ Jèhófà tó wá sórí yín, Kí ọjọ́ ìbínú Jèhófà tó dé bá yín,
3 Ẹ wá Jèhófà, gbogbo ẹ̀yin oníwà pẹ̀lẹ́ ayé, Tó ń pa àṣẹ òdodo rẹ̀ mọ́. Ẹ wá òdodo, ẹ wá ìwà pẹ̀lẹ́. Bóyá ẹ ó rí ààbò ní ọjọ́ ìbínú Jèhófà.
4 Nítorí Gásà máa di ìlú tí a pa tì; Áṣíkẹ́lónì á sì di ahoro. Áṣídódì ni wọ́n á lé jáde ní ọ̀sán gangan, Ẹ́kírónì ni a ó sì fà tu.
5 “Ẹ gbé! Ẹ̀yin tó ń gbé etí òkun, orílẹ̀-èdè àwọn Kérétì. Jèhófà ti bá yín wí. Ìwọ Kénáánì, ilẹ̀ àwọn Filísínì, màá pa ọ́ run, Tí kò fi ní sí olùgbé kan tó máa ṣẹ́ kù.
6 Etí òkun náà á di ilẹ̀ ìjẹko, Tó ní àwọn kànga fún àwọn olùṣọ́ àgùntàn àti àwọn ọgbà tí a fi òkúta ṣe fún àwọn àgùntàn.
7 Á sì di agbègbè fún àwọn tó ṣẹ́ kù lára ilé Júdà; Ibẹ̀ ni wọ́n á ti máa jẹun. Wọ́n á dùbúlẹ̀ sí àwọn ilé Áṣíkẹ́lónì ní ìrọ̀lẹ́. Nítorí Jèhófà Ọlọ́run wọn máa ṣíjú àánú wò wọ́n, Á sì kó àwọn tó wà ní oko ẹrú lára wọn pa dà.”
8 “Mo ti gbọ́ ọ̀rọ̀ ẹ̀gàn láti ẹnu Móábù àti èébú àwọn ọmọ Ámónì, Àwọn tó kẹ́gàn àwọn èèyàn mi, tí wọ́n sì ń halẹ̀ mọ́ wọn láti gba ilẹ̀ wọn.
9 Nítorí náà, bí mo ti wà láàyè,” ni Jèhófà Ọlọ́run àwọn ọmọ ogun, Ọlọ́run Ísírẹ́lì wí, “Móábù máa dà bíi Sódómù gẹ́lẹ́, Àti àwọn ọmọ Ámónì bíi Gòmórà, Ibi tí èsìsì wà, tí kòtò iyọ̀ wà, tó sì ti di ahoro títí láé. Àwọn tó ṣẹ́ kù lára àwọn èèyàn mi á kó wọn lọ, Àwọn tó ṣẹ́ kù nínú orílẹ̀-èdè mi á sì gba tọwọ́ wọn.
10 Èyí ni ohun tí wọ́n máa gbà nítorí ìgbéraga wọn, Torí pé wọ́n kẹ́gàn, wọ́n sì ń gbé ara wọn ga sí àwọn èèyàn Jèhófà Ọlọ́run àwọn ọmọ ogun.
11 Jèhófà máa dẹ́rù bà wọ́n; Nítorí ó máa mú kí gbogbo àwọn ọlọ́run tó wà ní ayé di asán, Gbogbo erékùṣù àwọn orílẹ̀-èdè á sì forí balẹ̀ fún un, Láti ibi tí kálukú wọn wà.
12 Ẹ̀yin ará Etiópíà, idà mi ni yóò pa ẹ̀yin náà.
13 Ó máa na ọwọ́ rẹ̀ sí àríwá, á sì pa Ásíríà run, Á sọ Nínéfè di ahoro, á sì gbẹ bí aṣálẹ̀.
14 Àwọn agbo ẹran máa dùbúlẹ̀ sí àárín rẹ̀, gbogbo àwọn ẹranko ìgbẹ́. Ẹyẹ òfú àti òòrẹ̀ máa sùn mọ́jú láàárín àwọn ọpọ́n orí òpó rẹ̀. Ohùn kan á kọrin lójú fèrèsé. Ibi àbáwọlé á di ahoro; Torí pé, ó máa mú kí ilẹ̀kùn kédárì jẹ.
15 Èyí ni ìlú agbéraga tó wà ní ààbò, Tó ń sọ nínú ọkàn rẹ̀ pé, ‘Èmi ni, kò sì sí ẹlòmíì.’ Ẹ wo bó ṣe di ohun àríbẹ̀rù, Ibi tí àwọn ẹranko ìgbẹ́ dùbúlẹ̀ sí! Gbogbo ẹni tó bá ń gba ọ̀dọ̀ rẹ̀ kọjá á súfèé, á sì mi orí rẹ̀.”
3 Ìlú tó ń ṣọ̀tẹ̀ gbé! Ó ti di ẹlẹ́gbin, ó sì ń ni àwọn èèyàn rẹ̀ lára.
2 Kò ṣègbọràn; kò gba ìbáwí. Kò gbẹ́kẹ̀ lé Jèhófà; kò sì sún mọ́ Ọlọ́run rẹ̀.
3 Àwọn olórí tó wà nínú rẹ̀ jẹ́ kìnnìún tó ń ké ramúramù. Àwọn onídàájọ́ rẹ̀ jẹ́ ìkookò ní alẹ́; Wọn kì í jẹ egungun kankan kù di òwúrọ̀.
4 Aláfojúdi ni àwọn wòlíì rẹ̀, oníbékebèke ni wọ́n. Àwọn àlùfáà rẹ̀ ń sọ ohun mímọ́ di ẹlẹ́gbin; Wọ́n ń rú òfin.
5 Jèhófà jẹ́ olódodo ní àárín rẹ̀; kò ní ṣe àìtọ́. Àràárọ̀ ló ń jẹ́ ká mọ ìdájọ́ rẹ̀, Kì í yẹ̀ bí ojúmọ́ kì í ti í yẹ̀. Ṣùgbọ́n àwọn aláìṣòdodo kò ní ìtìjú.
6 “Mo pa àwọn orílẹ̀-èdè run; àwọn ilé gogoro tó wà ní àwọn ìkángun odi wọn ti di ahoro. Mo pa àwọn ojú ọ̀nà wọn run, tí kò fi sí ẹni tó ń gbà á kọjá. Àwọn ìlú wọn ti di àwókù tí kò sí ẹnì kankan níbẹ̀, tí kò sì ní olùgbé kankan.
7 Mo sọ pé, ‘Dájúdájú, wàá bẹ̀rù mi,  wàá sì gba ìbáwí,’ Kí ibùgbé rẹ̀ má bàa pa run Màá pè é wá jíhìn nítorí gbogbo nǹkan yìí. Síbẹ̀, ara túbọ̀ ń yá wọn láti hùwàkiwà.
8 ‘Nítorí náà, ẹ máa retí mi,’ ni Jèhófà wí, ‘Títí di ọjọ́ tí màá wá gba ohun tí ẹ ti gbà lọ́wọ́ àwọn èèyàn, Nítorí ìdájọ́ mi ni láti kó àwọn orílẹ̀-èdè jọ, kí n sì kó àwọn ìjọba jọ, Kí n lè da ìrunú mi sórí wọn, gbogbo ìbínú mi tó ń jó fòfò; Torí ìtara mi tó ń jó bí iná máa jó gbogbo ayé run.
9 Nígbà náà, màá yí èdè àwọn èèyàn pa dà sí èdè mímọ́, Kí gbogbo wọn lè máa pe orúkọ Jèhófà, Kí wọ́n lè máa sìn ín ní ìṣọ̀kan.’
10 Láti agbègbè àwọn odò tó wà ní Etiópíà, Ni àwọn tó ń pàrọwà sí mi, ọmọbìnrin àwọn èèyàn mi tí wọ́n tú ká, ti máa mú ẹ̀bùn wá fún mi.
11 Ní ọjọ́ yẹn, ojú ò ní tì ọ́ Nítorí gbogbo ohun tí o ṣe láti fi ṣọ̀tẹ̀ sí mi, Torí nígbà náà, màá mú àwọn agbéraga tó ń fọ́nnu kúrò láàárín rẹ; O ò sì ní gbéra ga mọ́ ní òkè mímọ́ mi.
12 Màá jẹ́ kí àwọn onírẹ̀lẹ̀ àti àwọn aláìní wà ní àárín rẹ, Wọ́n á sì fi orúkọ Jèhófà ṣe ibi ààbò.
13 Àwọn tó ṣẹ́ kù lára Ísírẹ́lì kò ní hùwà àìṣòdodo; Wọn kò ní parọ́, bẹ́ẹ̀ ni wọn kò ní fi ahọ́n wọn tanni jẹ; Wọ́n á jẹun, wọ́n á sì dùbúlẹ̀, ẹnì kankan ò sì ní dẹ́rù bà wọ́n.”
14 Kígbe ayọ̀, ìwọ ọmọbìnrin Síónì! Kígbe ìṣẹ́gun, ìwọ Ísírẹ́lì! Máa yọ̀, sì jẹ́ kí ayọ̀ kún inú ọkàn rẹ, ìwọ ọmọbìnrin Jerúsálẹ́mù!
15 Jèhófà ti mú àwọn ìdájọ́ kúrò lórí rẹ. Ó ti lé ọ̀tá rẹ dà nù. Ọba Ísírẹ́lì, Jèhófà, wà ní àárín rẹ. Ìwọ kò ní bẹ̀rù àjálù mọ́.
16 Ní ọjọ́ yẹn, a ó sọ fún Jerúsálẹ́mù pé: “Má bẹ̀rù, ìwọ Síónì. Má ṣe jẹ́ kí ọkàn rẹ domi.
17 Jèhófà Ọlọ́run rẹ wà ní àárín rẹ. Ó máa gbani là bí Alágbára ńlá. Ó máa yọ̀ gidigidi nítorí rẹ. Á dákẹ́ jẹ́ẹ́ nínú ìfẹ́ rẹ̀. Á dunnú nítorí rẹ pẹ̀lú igbe ayọ̀.
18 Àwọn tí ẹ̀dùn ọkàn bá torí pé wọn ò wá sí àwọn àjọyọ̀ rẹ ni màá kó jọ; Wọn ò sí lọ́dọ̀ rẹ torí pé wọ́n wà ní ìgbèkùn, níbi tí wọ́n ti ń kẹ́gàn wọn.
19 Wò ó! Ní àkókò yẹn, màá dojú ìjà kọ gbogbo àwọn tó ń pọ́n ọ lójú; Màá gba ẹni tó ń tiro là, Màá sì kó àwọn tó ti fọ́n ká jọ. Màá sọ wọ́n di ẹni iyì àti olókìkí Ní gbogbo ilẹ̀ tí ìtìjú ti bá wọn.
20 Ní àkókò yẹn, màá mú yín wọlé, Ní àkókò tí mo kó yín jọ. Nítorí màá sọ yín di olókìkí àti ẹni iyì láàárín gbogbo aráyé, Tí mo bá kó àwọn èèyàn yín tó wà ní oko ẹrú pa dà lójú yín,” ni Jèhófà wí.
1 Ní ọdún kejì tí Ọba Dáríúsì ń ṣàkóso, ní oṣù kẹfà, ní ọjọ́ kìíní oṣù náà, Jèhófà rán wòlíì Hágáì pé kó sọ fún Serubábélì ọmọ Ṣéálítíẹ́lì, gómìnà Júdà àti Jóṣúà ọmọ Jèhósádákì, àlùfáà àgbà pé:
2 “Ohun tí Jèhófà Ọlọ́run àwọn ọmọ ogun sọ nìyí, ‘Àwọn èèyàn yìí sọ pé: “Kò tíì tó àkókò láti kọ́ ilé Jèhófà.”’”
3 Jèhófà tún rán wòlíì Hágáì pé:
4 “Ṣé àsìkò yìí ló yẹ kí ẹ máa gbé inú àwọn ilé yín tí ẹ fi pákó ṣe lọ́ṣọ̀ọ́, nígbà tí ilé yìí ti di àwókù?
5 Ní báyìí, ohun tí Jèhófà Ọlọ́run àwọn ọmọ ogun sọ nìyí, ‘Ẹ kíyè sí àwọn ohun tí ẹ̀ ń ṣe.
6 Ẹ ti fún irúgbìn tó pọ̀, àmọ́ irè oko díẹ̀ ni ẹ kó. Ẹ̀ ń jẹun, àmọ́ ẹ ò yó. Ẹ̀ ń mu, àmọ́ kò tẹ́ yín lọ́rùn. Ẹ̀ ń wọṣọ, àmọ́ ara ẹnì kankan yín ò móoru. Inú ajádìí àpò ni ẹni tí wọ́n gbà síṣẹ́ ń kó owó iṣẹ́ rẹ̀ sí.’”
7 “Ohun tí Jèhófà Ọlọ́run àwọn ọmọ ogun sọ nìyí, ‘Ẹ kíyè sí àwọn ohun tí ẹ̀ ń ṣe.’
8 “‘Ẹ gun orí òkè lọ, kí ẹ sì gbé igi gẹdú wá. Kí ẹ sì kọ́ ilé náà, kí inú mi lè dùn sí i, kí a sì lè yìn mí lógo,’ ni Jèhófà wí.”
9 “‘Ohun tó pọ̀ ni ẹ̀ ń retí, àmọ́ díẹ̀ ni ẹ̀ ń rí gbà; nígbà tí ẹ sì mú un wá sínú ilé, mo fẹ́ ẹ dà nù. Kí nìdí?’ ni Jèhófà Ọlọ́run àwọn ọmọ ogun wí. ‘Torí ilé mi ti di àwókù, kálukú yín sì ń sá kiri kó lè bójú tó ilé tirẹ̀.
10 Torí náà, ọ̀run ò sẹ ìrì, ilẹ̀ ò sì mú èso jáde.
11 Mo sì mú kí ọ̀dá wà lórí ayé, lórí àwọn òkè, lórí ọkà, lórí wáìnì tuntun, lórí òróró, lórí ohun tó ń hù lórí ilẹ̀, lórí èèyàn àti ẹran ọ̀sìn àti gbogbo iṣẹ́ ọwọ́ yín.’”
12 Serubábélì ọmọ Ṣéálítíẹ́lì àti Jóṣúà ọmọ Jèhósádákì, àlùfáà àgbà àti gbogbo àwọn tó ṣẹ́ kù nínú àwọn èèyàn náà fetí sí ohùn Jèhófà Ọlọ́run wọn àti sí ọ̀rọ̀ wòlíì Hágáì, torí Jèhófà Ọlọ́run wọn ló rán an; àwọn èèyàn náà sì bẹ̀rẹ̀ sí í bẹ̀rù Jèhófà.
13 Hágáì ìránṣẹ́ Jèhófà wá jíṣẹ́ fún àwọn èèyàn bí Jèhófà ṣe rán an pé: “‘Mo wà pẹ̀lú yín,’ ni Jèhófà wí.”
14 Torí náà, Jèhófà ru ẹ̀mí Serubábélì ọmọ Ṣéálítíẹ́lì, gómìnà Júdà sókè, ó tún ru ẹ̀mí Jóṣúà ọmọ Jèhósádákì, àlùfáà àgbà sókè àti ẹ̀mí gbogbo àwọn tó ṣẹ́ kù nínú àwọn èèyàn náà; wọ́n wá, wọ́n sì bẹ̀rẹ̀ sí í ṣe àtúnkọ́ ilé Jèhófà Ọlọ́run àwọn ọmọ ogun tó jẹ́ Ọlọ́run wọn.
15 Èyí jẹ́ ní ọjọ́ kẹrìnlélógún oṣù kẹfà ní ọdún kejì tí Ọba Dáríúsì ń ṣàkóso.
2 Mo wòkè, mo sì rí ọkùnrin kan tó mú okùn ìdíwọ̀n dání.
2 Torí náà, mo bi í pé: “Ibo lò ń lọ?” Ó fèsì pé: “Mo fẹ́ lọ wọn Jerúsálẹ́mù kí n lè mọ bó ṣe fẹ̀ tó àti bó ṣe gùn tó.”
3 Wò ó! áńgẹ́lì tó ń bá mi sọ̀rọ̀ jáde lọ, áńgẹ́lì míì sì wá pàdé rẹ̀.
4 Ó wá sọ fún un pé: “Sáré lọ síbẹ̀ yẹn, kí o sì sọ fún ọkùnrin yẹn pé, ‘“Wọn yóò gbé inú Jerúsálẹ́mù bí ìgbèríko gbalasa, nítorí gbogbo èèyàn àti ẹran ọ̀sìn tó máa wà nínú rẹ̀.”
5 Jèhófà kéde pé, “Èmi yóò di ògiri iná fún un yí ká, màá sì mú kí ògo mi wà láàárín rẹ̀.”’”
6 Jèhófà kéde pé, “Ẹ wá! Ẹ wá! Ẹ sá kúrò ní ilẹ̀ àríwá.” “Torí mo ti fọ́n yín káàkiri,” ni Jèhófà wí.
7 “Wá, Síónì! Sá àsálà, ìwọ tí ń gbé pẹ̀lú ọmọbìnrin Bábílónì.
8 Torí ohun tí Jèhófà Ọlọ́run àwọn ọmọ ogun sọ nìyí, lẹ́yìn tí a ti yìn ín lógo, ó rán mi sí àwọn orílẹ̀-èdè tó ń kó ẹrù yín, pé; ‘Ẹni tó bá fọwọ́ kàn yín ń fọwọ́ kan ẹyinjú mi.
9 Wọ́n á rí ìbínú mi, àwọn ìránṣẹ́ wọn yóò sì kó ẹrù wọn.’ Ó sì dájú pé ẹ máa mọ̀ pé Jèhófà Ọlọ́run àwọn ọmọ ogun ló rán mi.
10 “Kígbe ayọ̀, ìwọ ọmọbìnrin Síónì; torí mò ń bọ̀, èmi yóò sì máa gbé láàárín rẹ,” ni Jèhófà wí.
11 “Ọ̀pọ̀ orílẹ̀-èdè yóò fara mọ́ Jèhófà ní ọjọ́ náà, wọ́n á sì di èèyàn mi; èmi yóò sì máa gbé láàárín yín.” Ẹ ó sì mọ̀ pé Jèhófà Ọlọ́run àwọn ọmọ ogun ló rán mi sí yín.
12 Jèhófà yóò gba Júdà bí ìpín rẹ̀ lórí ilẹ̀ mímọ́, yóò sì tún Jerúsálẹ́mù yàn.
13 Gbogbo aráyé, ẹ dákẹ́ jẹ́ẹ́ níwájú Jèhófà torí ó ń gbé ìgbésẹ̀ láti ibi mímọ́ tó ń gbé.
3 Ó sì fi Jóṣúà  tó jẹ́ àlùfáà àgbà hàn mí, ó dúró níwájú áńgẹ́lì Jèhófà, Sátánì sì dúró ní ọwọ́ ọ̀tún rẹ̀ kó lè ta kò ó.
2 Áńgẹ́lì Jèhófà wá sọ fún Sátánì pé: “Kí Jèhófà bá ọ wí, ìwọ Sátánì, bẹ́ẹ̀ ni, kí Jèhófà, ẹni tó yan Jerúsálẹ́mù bá ọ wí! Ṣebí ẹni yìí ni igi tó ń jó tí wọ́n yọ kúrò nínú iná?”
3 Aṣọ ọrùn Jóṣúà dọ̀tí, ó sì dúró níwájú áńgẹ́lì náà.
4 Áńgẹ́lì náà sọ fún àwọn tó dúró níwájú rẹ̀ pé: “Ẹ bọ́ aṣọ ìdọ̀tí tó wà lọ́rùn rẹ̀.” Ó wá sọ fún un pé: “Wò ó, mo ti mú ẹ̀ṣẹ̀ rẹ kúrò, ìwọ yóò sì wọ aṣọ tó mọ́.”
5 Torí náà, mo sọ pé: “Ẹ fi láwàní tó mọ́ wé e lórí.” Wọ́n fi láwàní náà wé e lórí, wọ́n sì wọ aṣọ fún un; áńgẹ́lì Jèhófà sì dúró nítòsí.
6 Áńgẹ́lì Jèhófà wá sọ fún Jóṣúà pé:
7 “Ohun tí Jèhófà Ọlọ́run àwọn ọmọ ogun sọ nìyí, ‘Tí o bá rìn ní àwọn ọ̀nà mi, tí o sì ń ṣe ojúṣe rẹ sí mi, ìwọ yóò di adájọ́ ní ilé mi, ìwọ yóò sì máa bójú tó àwọn àgbàlá mi; èmi yóò sì fún ọ láǹfààní bíi ti àwọn tó dúró síbí.’
8 “‘Àlùfáà Àgbà Jóṣúà, jọ̀ọ́ gbọ́ ọ̀rọ̀ yìí, ìwọ àti àwọn tí ẹ jọ ń ṣiṣẹ́ tí wọ́n jókòó níwájú rẹ, torí àwọn ọkùnrin yìí jẹ́ àmì; wò ó! mò ń mú ìránṣẹ́ mi tó ń jẹ́ Èéhù bọ̀!
9 Wo òkúta tí mo fi síwájú Jóṣúà! Ojú méje ló wà lára òkúta náà; èmi yóò kọ nǹkan sí ara rẹ̀, èmi yóò sì mú ẹ̀bi ilẹ̀ náà kúrò ní ọjọ́ kan ṣoṣo,’ ni Jèhófà Ọlọ́run àwọn ọmọ ogun wí.
10 “‘Ní ọjọ́ yẹn, kálukú yín yóò pe aládùúgbò rẹ̀ pé kó wá sí abẹ́ àjàrà àti abẹ́ igi ọ̀pọ̀tọ́ òun,’ ni Jèhófà Ọlọ́run àwọn ọmọ ogun wí.”
4 Áńgẹ́lì tó ń bá mi sọ̀rọ̀ pa dà wá, ó sì jí mi, bí ìgbà tí wọ́n jí ẹni tó ń sùn.
2 Ó wá bi mí pé: “Kí lo rí?” Mo sì sọ pé: “Wò ó! mo rí ọ̀pá fìtílà kan tí wọ́n fi wúrà ṣe látòkèdélẹ̀, abọ́ kan sì wà lórí rẹ̀. Fìtílà méje wà lórí rẹ̀, àní méje, àwọn fìtílà orí rẹ̀ sì ní ọ̀pá méje.
3 Igi ólífì méjì sì wà lẹ́gbẹ̀ẹ́ rẹ̀, ọ̀kan ní apá ọ̀tún abọ́ náà, èkejì ní apá òsì rẹ̀.”
4 Lẹ́yìn náà, mo bi áńgẹ́lì tó ń bá mi sọ̀rọ̀ pé: “Olúwa mi, kí làwọn nǹkan yìí túmọ̀ sí?”
5 Áńgẹ́lì tó ń bá mi sọ̀rọ̀ bá bi mí pé: “Ṣé o ò mọ ohun tí àwọn nǹkan yìí túmọ̀ sí ni?” Mo fèsì pé: “Mi ò mọ̀ ọ́n, olúwa mi.”
6 Ó wá sọ fún mi pé: “Ohun tí Jèhófà sọ fún Serubábélì nìyí: ‘“Kì í ṣe nípasẹ̀ àwọn ọmọ ogun tàbí nípasẹ̀ agbára, bí kò ṣe nípasẹ̀ ẹ̀mí mi,” ni Jèhófà Ọlọ́run àwọn ọmọ ogun wí.
7 Báwo ni tìẹ ṣe jẹ́ ìwọ òkè ńlá? Wàá di ilẹ̀ pẹrẹsẹ níwájú Serubábélì. Òun yóò mú òkúta tó wà lókè jáde bí àwọn èèyàn ṣe ń kígbe pé: “Ó mà dára o! Ó mà dára o!”’”
8 Jèhófà tún bá mi sọ̀rọ̀, ó ní:
9 “Serubábélì ló fi ọwọ́ rẹ̀ ṣe ìpìlẹ̀ ilé yìí, ọwọ́ rẹ̀ náà ni yóò sì parí rẹ̀. Ẹ ó sì mọ̀ pé Jèhófà Ọlọ́run àwọn ọmọ ogun ló rán mi sí yín.
10 Ta ló pẹ̀gàn ọjọ́ tí nǹkan bẹ̀rẹ̀ wẹ́rẹ́? Inú wọn á dùn, wọ́n á sì rí okùn ìwọ̀n ní ọwọ́ Serubábélì. Àwọn méje yìí ni ojú Jèhófà, tó ń wò káàkiri ayé.”
11 Mo wá bi í pé: “Kí ni igi ólífì méjì yìí túmọ̀ sí, tó wà ní apá ọ̀tún àti apá òsì ọ̀pá fìtílà náà?”
12 Mo tún bi í lẹ́ẹ̀kejì pé: “Kí ni ìdì méjì ẹ̀ka igi ólífì náà túmọ̀ sí, tó ní òpó wúrà méjì tí òróró wúrà ń ṣàn jáde láti inú rẹ̀?”
13 Ó wá bi mí pé: “Ṣé o ò mọ ohun tí àwọn nǹkan yìí túmọ̀ sí ni?” Mo dáhùn pé: “Mi ò mọ̀ ọ́n, olúwa mi.”
14 Ó sọ pé: “Àwọn yìí ni àwọn ẹni àmì òróró méjì tí wọ́n ń dúró ní ẹ̀gbẹ́ Olúwa gbogbo ayé.”
6 Mo tún wòkè, mo sì rí kẹ̀kẹ́ ẹṣin mẹ́rin tó ń bọ̀ láti àárín òkè méjì, òkè bàbà sì ni àwọn òkè náà.
2 Àwọn ẹṣin pupa ló ń fa kẹ̀kẹ́ àkọ́kọ́, àwọn ẹṣin dúdú ló sì ń fa kẹ̀kẹ́ kejì.
3 Àwọn ẹṣin funfun ló ń fa kẹ̀kẹ́ kẹta, àwọn ẹṣin aláwọ̀ tó-tò-tó àti kàlákìnní ló sì ń fa kẹ̀kẹ́ kẹrin.
4 Mo bi áńgẹ́lì tó ń bá mi sọ̀rọ̀ pé: “Kí làwọn nǹkan yìí, olúwa mi?”
5 Áńgẹ́lì náà dá mi lóhùn pé: “Ìwọ̀nyí ni àwọn ẹ̀mí mẹ́rin ti ọ̀run tó ń jáde lọ lẹ́yìn tí wọ́n dúró níwájú Olúwa gbogbo ayé.
6 Èyí tí àwọn ẹṣin dúdú ń fà jáde lọ sí ilẹ̀ àríwá; èyí tí àwọn ẹṣin funfun ń fà lọ sí ìkọjá òkun; àwọn aláwọ̀ tó-tò-tó sì ń lọ sí ilẹ̀ gúúsù.
7 Ara sì ń yá àwọn ẹṣin aláwọ̀ kàlákìnní náà láti jáde lọ kí wọ́n lè rìn káàkiri ayé.” Áńgẹ́lì náà wá sọ pé: “Ẹ lọ, ẹ rìn káàkiri ayé.” Wọ́n sì bẹ̀rẹ̀ sí í rìn káàkiri ayé.
8 Ó wá pè mí, ó sì sọ pé: “Wò ó, àwọn tó ń jáde lọ sí ilẹ̀ àríwá ti rọ ẹ̀mí Jèhófà lójú ní ilẹ̀ náà.”
9 Jèhófà tún bá mi sọ̀rọ̀, ó ní:
10 “Gba ohun tí Hélídáì, Tóbíjà àti Jedáyà mú wá láti ọ̀dọ̀ àwọn tí wọ́n kó nígbèkùn; ní ọjọ́ yẹn, kí ìwọ àti àwọn èèyàn yìí tó wá láti Bábílónì lọ sí ilé Jòsáyà ọmọ Sefanáyà.
11 Kí o fi fàdákà àti wúrà ṣe adé, kí o sì fi dé orí Àlùfáà Àgbà Jóṣúà ọmọ Jèhósádákì.
12 Kí o sì sọ fún un pé, “‘Ohun tí Jèhófà Ọlọ́run àwọn ọmọ ogun sọ nìyí: “Ọkùnrin tí orúkọ rẹ̀ ń jẹ́ Èéhù rèé. Yóò hù jáde láti àyè rẹ̀, yóò sì kọ́ tẹ́ńpìlì Jèhófà.
13 Òun ni yóò kọ́ tẹ́ńpìlì Jèhófà, òun ni iyì máa tọ́ sí. Yóò jókòó sórí ìtẹ́ rẹ̀, yóò sì ṣàkóso, yóò sì tún jẹ́ àlùfáà lórí ìtẹ́ rẹ̀, ọ̀kan kò sì ní pa èkejì lára.
14 Adé náà yóò jẹ́ ohun ìrántí fún Hélémù, Tóbíjà, Jedáyà àti Hénì ọmọ Sefanáyà nínú tẹ́ńpìlì Jèhófà.
15 Àwọn tó wà lọ́nà jíjìn yóò wá, wọ́n sì máa wà lára àwọn tí yóò kọ́ tẹ́ńpìlì Jèhófà.” Ẹ ó sì mọ̀ pé Jèhófà Ọlọ́run àwọn ọmọ ogun ló rán mi sí yín. Yóò sì rí bẹ́ẹ̀, tí ẹ bá fetí sí ohùn Jèhófà Ọlọ́run yín.’”
8 Jèhófà Ọlọ́run àwọn ọmọ ogun tún bá mi sọ̀rọ̀, ó ní:
2 “‘Màá ní ìtara tó pọ̀ fún Síónì, tìbínútìbínú sì ni màá fi ní ìtara fún un,’ ni Jèhófà Ọlọ́run àwọn ọmọ ogun wí.”
3 “Ohun tí Jèhófà sọ nìyí, ‘Èmi yóò pa dà sí Síónì, èmi yóò sì máa gbé ní Jerúsálẹ́mù; wọ́n á máa pe Jerúsálẹ́mù ní ìlú òtítọ́, wọ́n á sì máa pe òkè Jèhófà Ọlọ́run àwọn ọmọ ogun ní òkè mímọ́.’”
4 “Ohun tí Jèhófà Ọlọ́run àwọn ọmọ ogun sọ nìyí, ‘Àwọn ọkùnrin àti obìnrin tó ti darúgbó yóò pa dà jókòó ní àwọn ojúde ìlú Jerúsálẹ́mù, kálukú pẹ̀lú ọ̀pá ní ọwọ́ rẹ̀ torí ọjọ́ ogbó wọn.
5 Àwọn ojúde ìlú náà yóò sì kún fún àwọn ọmọkùnrin àti ọmọbìnrin tó ń ṣeré.’”
6 “Ohun tí Jèhófà Ọlọ́run àwọn ọmọ ogun sọ nìyí, ‘Bó tilẹ̀ jẹ́ pé àwọn tó ṣẹ́ kù nínú àwọn èèyàn yìí láwọn ọjọ́ yẹn lè máa wò ó bíi pé ó ṣòro gan-an, ṣé ó yẹ kó dà bíi pé ó ṣòro gan-an fún èmi náà?’ ni Jèhófà Ọlọ́run àwọn ọmọ ogun wí.”
7 “Ohun tí Jèhófà Ọlọ́run àwọn ọmọ ogun sọ nìyí, ‘Èmi yóò gba àwọn èèyàn mi là láti àwọn ilẹ̀ tó wà ní ìlà oòrùn àti ìwọ̀ oòrùn.
8 Èmi yóò mú wọn wá, wọn yóò sì máa gbé ní Jerúsálẹ́mù; wọn yóò di èèyàn mi, èmi yóò sì di Ọlọ́run wọn ní òtítọ́ àti ní òdodo.’”
9 “Ohun tí Jèhófà Ọlọ́run àwọn ọmọ ogun sọ nìyí, ‘Ẹ jẹ́ onígboyà, ẹ̀yin tí ẹ̀ ń gbọ́ ọ̀rọ̀ yìí láti ẹnu àwọn wòlíì, ọ̀rọ̀ yìí náà ni wọ́n sọ ní ọjọ́ tí wọ́n fi ìpìlẹ̀ ilé Jèhófà Ọlọ́run àwọn ọmọ ogun lélẹ̀ kí wọ́n lè kọ́ tẹ́ńpìlì náà.
10 Torí ṣáájú ìgbà yẹn, wọn kì í san owó iṣẹ́ fún èèyàn tàbí ẹranko; àwọn èèyàn ò lè lọ kí wọ́n sì bọ̀ láìséwu torí ọ̀tá, torí mo ti kẹ̀yìn gbogbo èèyàn sí ara wọn.’
11 “‘Àmọ́ lọ́tẹ̀ yìí, mi ò ní ṣe bíi ti àtijọ́ sí àwọn tó ṣẹ́ kù nínú àwọn èèyàn yìí,’ ni Jèhófà Ọlọ́run àwọn ọmọ ogun wí.
12 Torí èso tí wọ́n máa gbìn yóò mú àlàáfíà wá; àjàrà yóò so èso, ilẹ̀ yóò mú èso rẹ̀ jáde, ọ̀run yóò sẹ ìrì; èmi yóò sì mú kí àwọn tó ṣẹ́ kù lára àwọn èèyàn yìí jogún gbogbo nǹkan yìí.
13 Ẹ̀yin ilé Júdà àti ilé Ísírẹ́lì, bí ẹ ṣe di ẹni ègún láàárín àwọn orílẹ̀-èdè, bẹ́ẹ̀ náà ni èmi yóò gbà yín là, ẹ ó sì di ẹni ìbùkún. Ẹ má bẹ̀rù! Ẹ jẹ́ onígboyà.’
14 “Ohun tí Jèhófà Ọlọ́run àwọn ọmọ ogun sọ nìyí, ‘“Bí mo ṣe pinnu láti mú àjálù wá sórí yín torí àwọn baba ńlá yín múnú bí mi, tí mi ò sì pèrò dà,” ni Jèhófà Ọlọ́run àwọn ọmọ ogun wí,
15 “bẹ́ẹ̀ náà ni mo ṣe pinnu báyìí láti ṣe dáadáa sí Jerúsálẹ́mù àti sí ilé Júdà. Ẹ má bẹ̀rù!”’
16 “‘Àwọn ohun tó yẹ kí ẹ ṣe nìyí: Ẹ máa bá ara yín sọ òtítọ́, kí ẹ sì máa dá ẹjọ́ òtítọ́ àti ti àlàáfíà ní ẹnubodè yín.
17 Ẹ má gbèrò ibi sí ara yín nínú ọkàn yín, ẹ má sì fẹ́ràn ìbúra èké, torí mo kórìíra gbogbo àwọn nǹkan yìí,’ ni Jèhófà wí.”
18 Jèhófà Ọlọ́run àwọn ọmọ ogun tún bá mi sọ̀rọ̀, ó ní:
19 “Ohun tí Jèhófà Ọlọ́run àwọn ọmọ ogun sọ nìyí, ‘Ààwẹ̀ oṣù kẹrin, ààwẹ̀ oṣù karùn-ún, ààwẹ̀ oṣù keje àti ààwẹ̀ oṣù kẹwàá yóò di àsìkò ìdùnnú àti ayọ̀ fún ilé Júdà, yóò jẹ́ àjọ̀dún aláyọ̀. Torí náà, ẹ nífẹ̀ẹ́ òtítọ́ àti àlàáfíà.’
20 “Ohun tí Jèhófà Ọlọ́run àwọn ọmọ ogun sọ nìyí, ‘Yóò ṣẹlẹ̀ pé àwọn èèyàn àti àwọn tó ń gbé ọ̀pọ̀ ìlú yóò wá;
21 àwọn tó ń gbé ìlú kan yóò lọ sọ́dọ̀ àwọn tó ń gbé ìlú míì, wọ́n á sì sọ pé: “Ẹ jẹ́ ká tètè lọ bẹ Jèhófà pé kó ṣojúure sí wa, ká sì wá Jèhófà Ọlọ́run àwọn ọmọ ogun. Èmi náà yóò lọ.”
22 Ọ̀pọ̀ èèyàn àti orílẹ̀-èdè alágbára yóò wá sí Jerúsálẹ́mù láti wá Jèhófà Ọlọ́run àwọn ọmọ ogun, kí wọ́n sì lè bẹ Jèhófà pé kó ṣojúure sí àwọn.’
23 “Ohun tí Jèhófà Ọlọ́run àwọn ọmọ ogun sọ nìyí, ‘Ní àwọn ọjọ́ yẹn, ọkùnrin mẹ́wàá láti inú gbogbo èdè àwọn orílẹ̀-èdè yóò di aṣọ Júù kan mú, àní wọn yóò dì í mú ṣinṣin, wọ́n á sì sọ pé: “A fẹ́ bá yín lọ, torí a ti gbọ́ pé Ọlọ́run wà pẹ̀lú yín.”’”
9 Ìkéde: “Jèhófà bá ilẹ̀ Hádírákì wí, Damásíkù gangan ni ọ̀rọ̀ náà kàn, Torí ojú Jèhófà wà lára aráyé Àti lára gbogbo ẹ̀yà Ísírẹ́lì.
2 Ọ̀rọ̀ náà tún kan Hámátì tí wọ́n jọ pààlà Àti Tírè pẹ̀lú Sídónì, torí wọ́n gbọ́n féfé.
3 Tírè kọ́ odi ààbò fún ara rẹ̀. Ó to fàdákà jọ pelemọ bí iyẹ̀pẹ̀ Àti wúrà bí iyẹ̀pẹ̀ ojú ọ̀nà.
4 Wò ó! Jèhófà máa gba àwọn ohun ìní rẹ̀, Yóò sì run àwọn ọmọ ogun rẹ̀ sínú òkun; Iná yóò sì jẹ ẹ́ run.
5 Áṣíkẹ́lónì á rí i, ẹ̀rù á sì bà á; Gásà yóò jẹ̀rora, Bẹ́ẹ̀ náà ni Ẹ́kírónì, torí pé ìrètí rẹ̀ ti di ìtìjú. Ọba kan yóò ṣègbé ní Gásà, Ẹnì kankan kò sì ní gbé ní Áṣíkẹ́lónì.
6 Ọmọ àjèjì ni yóò gbé ní Áṣídódì, Màá sì fòpin sí ìgbéraga ará Filísínì.
7 Èmi yóò mú àwọn ohun tí ẹ̀jẹ̀ ti yí kúrò ní ẹnu rẹ̀ Àti àwọn ohun ìríra kúrò láàárín eyín rẹ̀, Àwọn tó ṣẹ́ kù níbẹ̀ yóò sì di ti Ọlọ́run wa; Òun yóò dà bí séríkí ní Júdà, Ẹ́kírónì yóò sì dà bí àwọn ará Jébúsì.
8 Èmi yóò pàgọ́ bí ẹ̀ṣọ́ fún ilé mi, Kí ẹnì kankan má bàa gba ibẹ̀ kọjá tàbí pa dà wá; Akóniṣiṣẹ́ kankan kò ní gba ibẹ̀ kọjá mọ́, Torí mo ti fi ojú mi rí i báyìí.
9 Kún fún ayọ̀, ìwọ ọmọbìnrin Síónì. Kígbe ìṣẹ́gun, ìwọ ọmọbìnrin Jerúsálẹ́mù. Wò ó! Ọba rẹ ń bọ̀ lọ́dọ̀ rẹ. Olódodo ni, ó sì ń mú ìgbàlà bọ̀, Ó jẹ́ onírẹ̀lẹ̀, ó sì ń gun kẹ́tẹ́kẹ́tẹ́, Àní ọmọ kẹ́tẹ́kẹ́tẹ́, ọmọ abo kẹ́tẹ́kẹ́tẹ́.
10 Èmi yóò mú kẹ̀kẹ́ ẹṣin tí wọ́n fi ń jagun kúrò ní Éfúrémù Àti ẹṣin kúrò ní Jerúsálẹ́mù. Ọfà tí wọ́n fi ń jagun kò ní sí mọ́. Òun yóò sì kéde àlàáfíà fún àwọn orílẹ̀-èdè; Yóò jọba láti òkun dé òkun Àti láti Odò dé àwọn ìkángun ayé.
11 Ní ti ìwọ obìnrin, nípasẹ̀ ẹ̀jẹ̀ májẹ̀mú rẹ, Èmi yóò rán àwọn ẹlẹ́wọ̀n rẹ jáde kúrò nínú kòtò tí kò lómi.
12 Ẹ pa dà síbi ààbò, ẹ̀yin ẹlẹ́wọ̀n tó ní ìrètí. Mò ń sọ fún ọ lónìí pé, ‘Ìwọ obìnrin, màá san án pa dà fún ọ ní ìlọ́po méjì.
13 Torí èmi yóò fa Júdà bí ọrun mi. Màá fi Éfúrémù sínú ọrun náà, Màá sì jí àwọn ọmọ rẹ, ìwọ Síónì, Láti dojú kọ àwọn ọmọ rẹ, ìwọ ilẹ̀ Gíríìsì, Màá sì ṣe ọ́ bí idà jagunjagun.’
14 Ó máa hàn pé Jèhófà wà pẹ̀lú wọn, Ọfà rẹ̀ á sì jáde lọ bíi mànàmáná. Jèhófà Olúwa Ọba Aláṣẹ yóò fun ìwo, Yóò sì gbéra pẹ̀lú ìjì líle ti gúúsù.
15 Jèhófà Ọlọ́run àwọn ọmọ ogun yóò gbèjà wọn, Wọn yóò jẹ òkúta kànnàkànnà run, wọn yóò sì tẹ̀ ẹ́ mọ́lẹ̀. Wọ́n á mu, wọ́n á sì pariwo bíi pé wọ́n mu wáìnì; Wọn yóò kún bí abọ́ tí wọ́n fi ń rúbọ, Bí àwọn igun pẹpẹ.
16 Jèhófà Ọlọ́run wọn yóò gbà wọ́n là ní ọjọ́ yẹn, Àwọn èèyàn rẹ̀, bí agbo àgùntàn; Torí wọn yóò dà bí òkúta iyebíye tó wà lára adé tó ń dán yinrin lórí ilẹ̀ rẹ̀.
17 Oore rẹ̀ mà pọ̀ o, Ó mà lẹ́wà gan-an o! Ọkà yóò mú kí àwọn géńdé ọkùnrin lágbára, Wáìnì tuntun yóò sì fún àwọn wúńdíá lókun.”
10 “Ẹ bẹ Jèhófà pé kó jẹ́ kí òjò rọ̀ ní àsìkò ìrúwé. Jèhófà ló ń mú kí òjò ṣú dẹ̀dẹ̀, Òun ló ń rọ òjò fún wọn, Òun ló sì ń fún gbogbo èèyàn ní ewéko.
2 Torí àwọn ère tẹ́ráfímù ti sọ̀rọ̀ ẹ̀tàn; Àwọn woṣẹ́woṣẹ́ sì ti rí ìran èké. Àlá tí kò ní láárí ni wọ́n ń rọ́, Lásán sì ni wọ́n ń gbìyànjú láti tu àwọn èèyàn nínú. Ìdí nìyẹn tí wọ́n á fi rìn gbéregbère bí àgùntàn. Wọ́n á jìyà torí kò sí olùṣọ́ àgùntàn.
3 Inú bí mi gan-an sí àwọn olùṣọ́ àgùntàn, Èmi yóò sì mú kí àwọn aṣáájú tó ń ni àwọn èèyàn lára jíhìn; Torí Jèhófà Ọlọ́run àwọn ọmọ ogun ti yíjú sí agbo rẹ̀, sí ilé Júdà, Ó sì mú kí wọ́n dà bí ẹṣin rẹ̀ tó gbayì tó fi ń jagun.
4 Ọ̀dọ̀ rẹ̀ ni olórí ti wá, Ọ̀dọ̀ rẹ̀ ni alákòóso tó ń tini lẹ́yìn ti wá, Ọ̀dọ̀ rẹ̀ ni ọfà tí wọ́n fi ń jagun ti wá; Ọ̀dọ̀ rẹ̀ ni gbogbo alábòójútó, ti jáde lọ, gbogbo wọn pátá.
5 Wọn yóò dà bí àwọn jagunjagun, Tó ń tẹ ẹrọ̀fọ̀ ojú ọ̀nà mọ́lẹ̀ lójú ogun. Wọ́n á jagun torí Jèhófà wà pẹ̀lú wọn; Ojú yóò sì ti àwọn tó ń gun ẹṣin.
6 Èmi yóò gbé ilé Júdà lékè, Èmi yóò sì gba ilé Jósẹ́fù là. Màá dá wọn pa dà, Torí èmi yóò ṣàánú wọn; Wọn yóò sì dà bí ẹni tí mi ò ta nù rí; Torí èmi ni Jèhófà Ọlọ́run wọn, màá sì dá wọn lóhùn.
7 Àwọn ti Éfúrémù yóò dà bíi jagunjagun tó lákíkanjú, Ọkàn wọn yóò sì yọ̀ bíi pé wọ́n mu wáìnì. Àwọn ọmọ wọn á rí èyí, inú wọn á sì dùn; Ọkàn wọn máa yọ̀ torí Jèhófà.
8 ‘Màá súfèé sí wọn, màá sì kó wọn jọ; Torí màá rà wọ́n pa dà, wọ́n á sì pọ̀ sí i, Wọ́n á sì máa pọ̀ sí i.
9 Bó tilẹ̀ jẹ́ pé mo fọ́n wọn ká bí irúgbìn sáàárín àwọn èèyàn, Wọ́n á rántí mi ní ọ̀nà jíjìn tí wọ́n wà; Wọn á pa dà lókun, pẹ̀lú àwọn ọmọ wọn, wọ́n á sì pa dà.
10 Màá mú wọn pa dà wá láti ilẹ̀ Íjíbítì, Màá sì kó wọn jọ láti Ásíríà; Màá mú wọn wá sí ilẹ̀ Gílíádì àti Lẹ́bánónì, Kò sì ní sí àyè fún wọn.
11 Yóò la òkun kọjá pẹ̀lú wàhálà; Yóò sì pa ìgbì òkun lẹ́nu mọ́; Gbogbo ibú Náílì yóò gbẹ táútáú. Ìgbéraga Ásíríà yóò rọlẹ̀, Ọ̀pá àṣẹ Íjíbítì yóò sì kúrò lọ́wọ́ rẹ̀.
12 Èmi, Jèhófà, yóò gbé wọn lékè, Wọn yóò sì máa rìn ní orúkọ mi,’ ni Jèhófà wí.”
12 Ìkéde: “Ọ̀rọ̀ tí Jèhófà sọ nípa Ísírẹ́lì,” Ọ̀rọ̀ Jèhófà, Ẹni tó na ọ̀run jáde, Tó fi ìpìlẹ̀ ayé lélẹ̀, Tó sì dá ẹ̀mí sínú èèyàn.
2 “Èmi yóò sọ Jerúsálẹ́mù di ife tó ń mú kí gbogbo àwọn tó yí i ká ta gọ̀ọ́gọ̀ọ́; wọn yóò sì gbógun ti Júdà àti Jerúsálẹ́mù.
3 Ní ọjọ́ yẹn, èmi yóò sọ Jerúsálẹ́mù di òkúta tó wúwo fún gbogbo èèyàn. Ó dájú pé gbogbo àwọn tó bá gbé e máa fara pa yánnayànna; gbogbo orílẹ̀-èdè ayé sì máa kóra jọ láti gbéjà kò ó.
4 Jèhófà sọ pé, “Ní ọjọ́ yẹn, màá dẹ́rù ba gbogbo ẹṣin, màá sì mú kí orí ẹni tó ń gùn ún dà rú. Ojú mi yóò wà lára ilé Júdà, àmọ́ màá fọ́ ojú gbogbo ẹṣin àwọn èèyàn náà.
5 Àwọn séríkí Júdà yóò sì sọ nínú ọkàn wọn pé, ‘Àwọn tó ń gbé Jerúsálẹ́mù ti fún wa lókun nípasẹ̀ Jèhófà Ọlọ́run àwọn ọmọ ogun tó jẹ́ Ọlọ́run wọn.’
6 Ní ọjọ́ yẹn, màá ṣe àwọn séríkí Júdà bí ìkòkò iná láàárín igi àti bí ògùṣọ̀ oníná láàárín ìtí ọkà tí wọ́n tò jọ, wọn yóò sì jó gbogbo èèyàn tó wà yí ká run ní ọ̀tún àti ní òsì; àwọn tó ń gbé Jerúsálẹ́mù yóò sì pa dà sí àyè wọn, ní Jerúsálẹ́mù.
7 “Jèhófà yóò kọ́kọ́ gba àgọ́ Júdà là, kí iyì ilé Dáfídì àti iyì àwọn tó ń gbé Jerúsálẹ́mù má bàa pọ̀ gan-an ju ti Júdà lọ.
8 Ní ọjọ́ yẹn, Jèhófà yóò dáàbò bo àwọn tó ń gbé Jerúsálẹ́mù; ní ọjọ́ yẹn, ẹni tó bá kọsẹ̀ nínú wọn yóò dà bíi Dáfídì, ilé Dáfídì yóò sì dà bí Ọlọ́run, bí áńgẹ́lì Jèhófà tó ń lọ níwájú wọn.
9 Ní ọjọ́ yẹn, ó dájú pé màá pa gbogbo orílẹ̀-èdè tó wá gbéjà ko Jerúsálẹ́mù run.
10 “Màá tú ẹ̀mí ojú rere àti ìrawọ́ ẹ̀bẹ̀ sórí ilé Dáfídì àti àwọn tó ń gbé Jerúsálẹ́mù, wọ́n máa wo ẹni tí wọ́n gún, wọ́n sì máa pohùn réré ẹkún torí rẹ̀ bí ìgbà tí wọ́n ń sunkún torí ọmọkùnrin kan ṣoṣo; wọ́n sì máa ṣọ̀fọ̀ gan-an torí rẹ̀ bí ìgbà tí wọ́n ń ṣọ̀fọ̀ torí àkọ́bí ọmọkùnrin.
11 Ní ọjọ́ yẹn, wọ́n á pohùn réré ẹkún gan-an ní Jerúsálẹ́mù, bí ẹkún tí wọ́n sun ní Hadadirímónì ní Pẹ̀tẹ́lẹ̀ Mẹ́gídò.
12 Ilẹ̀ náà máa pohùn réré ẹkún, ìdílé kọ̀ọ̀kan lọ́tọ̀ọ̀tọ̀; ìdílé Dáfídì lọ́tọ̀ àti àwọn obìnrin wọn lọ́tọ̀; ìdílé Nátánì lọ́tọ̀ àti àwọn obìnrin wọn lọ́tọ̀;
13 ìdílé Léfì lọ́tọ̀ àti àwọn obìnrin wọn lọ́tọ̀; ìdílé àwọn ọmọ Ṣíméì lọ́tọ̀ àti àwọn obìnrin wọn lọ́tọ̀;
14 àti gbogbo ìdílé tó ṣẹ́ kù, ìdílé kọ̀ọ̀kan lọ́tọ̀ọ̀tọ̀ àti àwọn obìnrin wọn lọ́tọ̀ọ̀tọ̀.
13 “Ní ọjọ́ yẹn, wọn yóò gbẹ́ kànga kan fún ilé Dáfídì àti fún àwọn tó ń gbé Jerúsálẹ́mù láti wẹ ẹ̀ṣẹ̀ àti èérí wọn mọ́.
2 Jèhófà Ọlọ́run àwọn ọmọ ogun sọ pé, “Ní ọjọ́ yẹn, èmi yóò pa orúkọ àwọn òrìṣà rẹ́ ní ilẹ̀ náà, wọn ò sì ní rántí wọn mọ́; èmi yóò sì mú àwọn wòlíì àti ẹ̀mí àìmọ́ kúrò ní ilẹ̀ náà.
3 Tí ọkùnrin kan bá tún ń sọ tẹ́lẹ̀, bàbá àti ìyá tó bí i yóò sọ fún un pé, ‘O ti fi orúkọ Jèhófà parọ́, o máa kú ni!’ Bàbá àti ìyá tó bí i yóò sì gún un pa torí pé ó sọ àsọtẹ́lẹ̀.
4 “Ní ọjọ́ yẹn, ojú yóò ti àwọn wòlíì nítorí ìran tí kálukú wọn ń rí nígbà tó ń sọ àsọtẹ́lẹ̀; wọn ò sì ní wọ aṣọ onírun mọ́ láti tan àwọn èèyàn jẹ.
5 Yóò sì sọ pé, ‘Èmi kì í ṣe wòlíì. Àgbẹ̀ ni mí, torí ọkùnrin kan rà mí láti kékeré.’
6 Tí ẹnì kan bá sì bi í pé, ‘Ọgbẹ́ wo ló wà lára rẹ yìí?’ yóò dáhùn pé, ‘Ilé àwọn ọ̀rẹ́ mi ni mo ti fara gba ọgbẹ́.’”
7 Jèhófà Ọlọ́run àwọn ọmọ ogun sọ pé, “Ìwọ idà, dìde sí olùṣọ́ àgùntàn mi, Sí ọkùnrin tó jẹ́ ọ̀rẹ́ mi. Kọ lu olùṣọ́ àgùntàn, kí agbo sì tú ká; Èmi yóò sì yí ọwọ́ mi pa dà sí àwọn tí kò já mọ́ nǹkan kan.”
8 Jèhófà sọ pé, “Ní gbogbo ilẹ̀ náà, Ìdá méjì nínú rẹ̀ yóò pa run, yóò sì ṣègbé; Ìdá kẹta yóò sì ṣẹ́ kù síbẹ̀.
9 Èmi yóò fi ìdá kẹta sínú iná; Èmi yóò yọ́ wọn mọ́ bí wọ́n ṣe ń yọ́ fàdákà mọ́, Èmi yóò sì yẹ̀ wọ́n wò bí wọ́n ṣe ń yẹ wúrà wò. Wọ́n á ké pe orúkọ mi, Èmi yóò sì dá wọn lóhùn. Màá sọ pé, ‘Èèyàn mi ni wọ́n,’ Wọ́n á sì sọ pé, ‘Jèhófà ni Ọlọ́run wa.’”
14 “Wò ó! Ọjọ́ náà ń bọ̀. Ti Jèhófà ni ọjọ́ náà, àárín yín ni wọn yóò ti pín ẹrù yín tí wọ́n kó ní ọjọ́ náà.
2 Màá kó gbogbo orílẹ̀-èdè jọ láti gbógun ti Jerúsálẹ́mù; wọ́n á gba ìlú náà, wọ́n á kó ẹrù nínú àwọn ilé, wọ́n á sì fipá bá àwọn obìnrin lò pọ̀. Ìdajì ìlú náà á sì lọ sí ìgbèkùn, àmọ́ wọn ò ní kó àwọn tó ṣẹ́ kù lára àwọn èèyàn náà kúrò ní ìlú náà.
3 “Jèhófà yóò jáde lọ gbéjà ko àwọn orílẹ̀-èdè yẹn bí ìgbà tó ń jà ní ọjọ́ ogun.
4 Ní ọjọ́ yẹn, ẹsẹ̀ rẹ̀ yóò dúró sórí Òkè Ólífì, tó dojú kọ Jerúsálẹ́mù ní ìlà oòrùn; Òkè Ólífì yóò là sí méjì láti ìlà oòrùn dé ìwọ̀ oòrùn, àfonífojì ńlá kan yóò sì wà láàárín rẹ̀; ìdajì òkè náà yóò sún sí àríwá àti ìdajì sí gúúsù.
5 Ẹ máa sá lọ sí àfonífojì àárín àwọn òkè mi; torí àfonífojì àárín àwọn òkè náà yóò dé Ásélì lọ́hùn-ún lọ́hùn-ún. Ẹ máa sá lọ, bí ẹ ṣe sá lọ torí ìmìtìtì ilẹ̀ láyé ìgbà Ùsáyà ọba Júdà. Jèhófà Ọlọ́run mi yóò wá, gbogbo àwọn ẹni mímọ́ yóò sì wà pẹ̀lú rẹ̀.
6 “Ní ọjọ́ yẹn, kò ní sí ìmọ́lẹ̀ tó tàn yòò; àwọn nǹkan yóò dì.
7 Yóò sì di ọjọ́ kan tí a mọ̀ sí ti Jèhófà. Kò ní jẹ́ ọ̀sán, bẹ́ẹ̀ ni kò ní jẹ́ òru; ìmọ́lẹ̀ yóò sì wà ní ìrọ̀lẹ́.
8 Ní ọjọ́ yẹn, omi ìyè yóò ṣàn jáde láti Jerúsálẹ́mù, ìdajì rẹ̀ sí ọ̀nà òkun ìlà oòrùn àti ìdajì rẹ̀ sí ọ̀nà òkun ìwọ̀ oòrùn. Yóò ṣẹlẹ̀ ní ìgbà ẹ̀ẹ̀rùn àti ní ìgbà òtútù.
9 Jèhófà yóò sì jẹ́ Ọba lórí gbogbo ayé. Jèhófà yóò jẹ́ ọ̀kan ní ọjọ́ yẹn, orúkọ rẹ̀ yóò sì jẹ́ ọ̀kan.
10 “Gbogbo ilẹ̀ náà láti Gébà dé Rímónì ní gúúsù Jerúsálẹ́mù yóò dà bí Árábà; yóò dìde, yóò sì máa gbé àyè rẹ̀, láti Ẹnubodè Bẹ́ńjámínì títí lọ dé ibi Ẹnubodè Àkọ́kọ́, títí lọ dé Ẹnubodè Igun àti láti Ilé Gogoro Hánánélì títí lọ dé àwọn ibi tí wọ́n ti ń fún wáìnì tó jẹ́ ti ọba.
11 Àwọn èèyàn yóò gbé inú rẹ̀; kò tún ní sí ìparun tí ègún fà mọ́, wọn yóò sì máa gbé Jerúsálẹ́mù ní àlàáfíà.
12 “Èyí ni àjàkálẹ̀ àrùn tí Jèhófà yóò fi kọ lu gbogbo èèyàn tó bá gbéjà ko Jerúsálẹ́mù: Ẹran ara wọn yóò jẹrà lórí ìdúró, ojú wọn yóò jẹrà ní agbárí wọn, ahọ́n wọn yóò sì jẹrà ní ẹnu wọn.
13 “Ní ọjọ́ yẹn, Jèhófà yóò da àárín wọn rú; kálukú wọn yóò gbá ọwọ́ ẹnì kejì rẹ̀ mú, wọn yóò sì gbéjà ko ara wọn.
14 Júdà pẹ̀lú yóò jagun ní Jerúsálẹ́mù; ọrọ̀ gbogbo orílẹ̀-èdè tó yí wọn ká ni wọ́n á sì kó jọ, ọ̀pọ̀lọpọ̀ wúrà àti fàdákà àti aṣọ.
15 “Irú àjàkálẹ̀ àrùn yẹn yóò tún kọ lu àwọn ẹṣin, ìbaaka, ràkúnmí, kẹ́tẹ́kẹ́tẹ́ àti gbogbo ẹran ọ̀sìn tó wà nínú àwọn àgọ́ yẹn.
16 “Gbogbo ẹni tó ṣẹ́ kù nínú gbogbo orílẹ̀-èdè tó wá gbéjà ko Jerúsálẹ́mù yóò máa lọ láti ọdún dé ọdún kí wọ́n lè tẹrí ba fún Jèhófà Ọlọ́run àwọn ọmọ ogun tó jẹ́ Ọba, kí wọ́n sì lè ṣe Àjọyọ̀ Àtíbàbà.
17 Àmọ́ tí ẹnì kankan nínú àwọn ìdílé tó wà ní ayé kò bá lọ sí Jerúsálẹ́mù láti tẹrí ba fún Jèhófà Ọlọ́run àwọn ọmọ ogun tó jẹ́ Ọba, òjò kò ní rọ̀ sórí wọn.
18 Tí ìdílé àwọn ará Íjíbítì kò bá wá, tí wọn ò sì wọlé wá, òjò kò ní rọ̀ sórí wọn. Dípò ìyẹn, àjàkálẹ̀ àrùn tí Jèhófà fi kọ lu àwọn orílẹ̀-èdè tí kò wá ṣe Àjọyọ̀ Àtíbàbà ni yóò kọ lù wọ́n.
19 Èyí ni yóò jẹ́ ìyà ẹ̀ṣẹ̀ Íjíbítì àti ìyà ẹ̀ṣẹ̀ gbogbo orílẹ̀-èdè tí kò wá ṣe Àjọyọ̀ Àtíbàbà.
20 “Ní ọjọ́ yẹn, wọn yóò kọ ọ̀rọ̀ náà, ‘Ìjẹ́mímọ́ jẹ́ ti Jèhófà!’ sára àwọn agogo tí wọ́n so mọ́ àwọn ẹṣin. Àwọn ìkòkò oúnjẹ inú ilé Jèhófà yóò sì dà bí àwọn abọ́ níwájú pẹpẹ.
21 Gbogbo ìkòkò oúnjẹ ní Jerúsálẹ́mù àti Júdà yóò di mímọ́, yóò sì jẹ́ ti Jèhófà Ọlọ́run àwọn ọmọ ogun, gbogbo àwọn tó ń rúbọ yóò wọlé wá, wọn yóò sì lò lára rẹ̀ láti fi se nǹkan. Ní ọjọ́ yẹn, kò ní sí ọmọ Kénáánì kankan mọ́ nínú ilé Jèhófà Ọlọ́run àwọn ọmọ ogun.”
1 Ìkéde: Ọ̀rọ̀ tí Jèhófà gbẹnu Málákì sọ fún Ísírẹ́lì nìyí:
2 Jèhófà sọ pé, “Mo ti fi hàn pé mo nífẹ̀ẹ́ yín.” Àmọ́, ẹ sọ pé: “Kí lo ṣe tó fi hàn pé o nífẹ̀ẹ́ wa?” Jèhófà sọ pé, “Ṣebí ọmọ ìyá ni Jékọ́bù àti Ísọ̀? Àmọ́ mo nífẹ̀ẹ́ Jékọ́bù,
3 mo sì kórìíra Ísọ̀; mo sọ àwọn òkè rẹ̀ di ahoro, màá jẹ́ kí àwọn ajáko inú aginjù gba ogún rẹ̀.”
4 “Bó tilẹ̀ jẹ́ pé Édómù sọ pé, ‘Wọ́n ti fọ́ wa túútúú, àmọ́ a máa pa dà, a ó sì tún àwọn àwókù náà kọ́,’ ohun tí Jèhófà Ọlọ́run àwọn ọmọ ogun sọ nìyí, ‘Wọ́n máa kọ́ ọ; àmọ́ màá ya á lulẹ̀, wọ́n sì máa pè wọ́n ní “ilẹ̀ ìwà burúkú” àti “àwọn èèyàn tí Jèhófà ti ta nù títí láé.”
5 Ẹ ó fi ojú yín rí i, ẹ ó sì sọ pé: “Kí wọ́n gbé Jèhófà ga ní ilẹ̀ Ísírẹ́lì.”’”
6 Èmi Jèhófà Ọlọ́run àwọn ọmọ ogun sọ fún ẹ̀yin àlùfáà tó ń tàbùkù sí orúkọ mi pé: “‘Ọmọ máa ń bọlá fún bàbá, ìránṣẹ́ sì máa ń bọlá fún ọ̀gá rẹ̀. Torí náà, bí mo bá jẹ́ bàbá, ǹjẹ́ kò yẹ kí ẹ bọlá fún mi? Bí mo bá sì jẹ́ ọ̀gá, ǹjẹ́ kò yẹ kí ẹ bẹ̀rù mi?’ “‘Àmọ́, ẹ sọ pé: “Kí la ṣe tí a fi tàbùkù sí orúkọ rẹ?”’
7 “‘Ẹ̀ ń fi oúnjẹ ẹlẹ́gbin rúbọ lórí pẹpẹ mi.’ “‘Ẹ sì sọ pé: “Kí la ṣe tí a fi sọ ẹ́ di ẹlẹ́gbin?”’ “‘Ẹ̀ ń sọ pé: “Tábìlì Jèhófà kò wúlò.”
8 Nígbà tí ẹ bá ń fi ẹran tó fọ́jú rúbọ, ẹ̀ ń sọ pé: “Kò sí ohun tó burú níbẹ̀.” Tí ẹ bá sì ń mú ẹran tó yarọ tàbí èyí tó ń ṣàìsàn wá, ẹ̀ ń sọ pé: “Kò sí ohun tó burú níbẹ̀.”’” “Ẹ jọ̀ọ́, ẹ mú un lọ síwájú gómìnà yín. Ṣé inú rẹ̀ á dùn sí yín, ṣé ẹ sì máa rí ojúure rẹ̀?” ni Jèhófà Ọlọ́run àwọn ọmọ ogun wí.
9 “Ní báyìí, ẹ jọ̀ọ́, ẹ bẹ Ọlọ́run, kó lè ṣojúure sí wa. Ṣé irú ọrẹ tí ẹ mú wá yẹn lè mú kó ṣojúure sí ẹnikẹ́ni nínú yín?” ni Jèhófà Ọlọ́run àwọn ọmọ ogun wí.
10 “Ta ló fẹ́ ti àwọn ilẹ̀kùn nínú yín? Ẹ kì í fẹ́ dá iná pẹpẹ mi láìjẹ́ pé ẹ gba nǹkan kan. Inú mi ò dùn sí yín,” ni Jèhófà Ọlọ́run àwọn ọmọ ogun wí, “inú mi ò sì dùn sí ìkankan nínú ọrẹ tí ẹ mú wá.”
11 “Torí láti yíyọ oòrùn dé wíwọ̀ rẹ̀, wọn yóò gbé orúkọ mi ga láàárín àwọn orílẹ̀-èdè. Níbi gbogbo, wọ́n á mú kí ẹbọ rú èéfín, wọ́n á sì mú àwọn ọrẹ wá torí orúkọ mi, bí ẹ̀bùn tó mọ́; torí wọn yóò gbé orúkọ mi ga láàárín àwọn orílẹ̀-èdè,” ni Jèhófà Ọlọ́run àwọn ọmọ ogun wí.
12 “Àmọ́ ẹ̀ ń kẹ́gàn rẹ̀, ẹ̀ ń sọ pé, ‘Tábìlì Jèhófà jẹ́ ẹlẹ́gbin, ó sì yẹ ká tẹ́ńbẹ́lú èso àti oúnjẹ rẹ̀.’
13 Ẹ tún sọ pé, ‘Ẹ wò ó! Ó ti sú wa o!’ ẹ sì fi í ṣe ẹlẹ́yà,” ni Jèhófà Ọlọ́run àwọn ọmọ ogun wí. “Ẹran tí ẹ jí, èyí tó yarọ àti èyí tó ń ṣàìsàn lẹ̀ ń mú wá. Àní, irú nǹkan bẹ́ẹ̀ lẹ̀ ń fún mi! Ṣé ó yẹ kí n gbà á lọ́wọ́ yín?” ni Jèhófà wí.
14 “Ègún ni fún ẹni tó ń ṣe àrékérekè, tó ní akọ ẹran tí ara rẹ̀ dá ṣáṣá nínú agbo ẹran rẹ̀, tó sì wá fi ẹran tó ní àbùkù rúbọ sí Jèhófà lẹ́yìn tó jẹ́ ẹ̀jẹ́. Torí Ọba tó ju ọba lọ ni mí,” ni Jèhófà Ọlọ́run àwọn ọmọ ogun wí, “orúkọ mi yóò sì ba àwọn orílẹ̀-èdè lẹ́rù.”
2 “Ẹ̀yin àlùfáà, ẹ̀yin ni mò ń pa àṣẹ yìí fún.
2 Tí ẹ kò bá fetí sílẹ̀, tí ẹ kò sì fi í sọ́kàn, kí ẹ lè yin orúkọ mi lógo,” ni Jèhófà Ọlọ́run àwọn ọmọ ogun wí, “èmi yóò gégùn-ún fún yín, èmi yóò sì sọ ìbùkún yín di ègún. Àní, mo ti sọ ìbùkún yín di ègún torí ẹ kò fi í sọ́kàn.”
3 “Ẹ wò ó! Nítorí yín, màá mú kí ohun tí ẹ gbìn pa run, màá sì da ìgbẹ́ ẹran sí yín lójú, ìgbẹ́ àwọn ẹran tí ẹ fi rúbọ níbi àjọyọ̀ yín; wọ́n á sì gbé yín lọ síbẹ̀.
4 Ẹ ó sì mọ̀ pé mo ti pa àṣẹ yìí fún yín, kí májẹ̀mú tí mo bá Léfì dá má bàa yẹ̀,” ni Jèhófà Ọlọ́run àwọn ọmọ ogun wí.
5 “Májẹ̀mú ìyè àti àlàáfíà ni mo bá a dá, mo sì dá a kó lè bẹ̀rù mi. Ó bẹ̀rù mi, àní, ó bẹ̀rù orúkọ mi.
6 Òfin òtítọ́ wà ní ẹnu rẹ̀, kò sì sí àìṣòdodo kankan ní ètè rẹ̀. Ó bá mi rìn ní àlàáfíà àti ní òdodo, ó sì yí ọ̀pọ̀ pa dà kúrò nínú ìṣìnà.
7 Ó yẹ kí ìmọ̀ máa wà ní ètè àlùfáà, ó sì yẹ kí àwọn èèyàn máa wá òfin ní ẹnu rẹ̀, torí ìránṣẹ́ Jèhófà Ọlọ́run àwọn ọmọ ogun ni.
8 Jèhófà Ọlọ́run àwọn ọmọ ogun sọ pé: “Àmọ́ ẹ̀yin fúnra yín ti yà kúrò ní ọ̀nà. Ẹ ti lo òfin láti mú ọ̀pọ̀ kọsẹ̀. Ẹ ti da májẹ̀mú Léfì.
9 Torí náà, màá mú kí gbogbo èèyàn tẹ́ńbẹ́lú yín kí wọ́n sì fojú kéré yín, torí ẹ kò pa àwọn ọ̀nà mi mọ́, ẹ sì ń ṣe ojúsàájú dípò kí ẹ tẹ̀ lé òfin.”
10 “Ṣebí bàbá kan ni gbogbo wa ní? Àbí Ọlọ́run kan náà kọ́ ló dá wa? Kí ló wá dé tí a fi ń dalẹ̀ ara wa, tí a sì ń pẹ̀gàn májẹ̀mú àwọn baba ńlá wa?
11 Júdà ti dalẹ̀, wọ́n sì ti ṣe ohun tó ń ríni lára ní Ísírẹ́lì àti Jerúsálẹ́mù; torí Júdà ti kẹ́gàn ìjẹ́mímọ́ Jèhófà, èyí tí Òun nífẹ̀ẹ́, ó sì ti fi ọmọ ọlọ́run àjèjì ṣe ìyàwó.
12 Bí ẹnikẹ́ni nínú àgọ́ Jékọ́bù, tó bá ń ṣe nǹkan yìí bá tiẹ̀ mú ọrẹ wá fún Jèhófà Ọlọ́run àwọn ọmọ ogun, Jèhófà yóò pa á run, ẹni yòówù kó jẹ́.”
13 “Ohun míì wà tí ẹ ṣe, tó mú kí wọ́n fi omijé àti ẹkún sísun pẹ̀lú ẹ̀dùn ọkàn bo pẹpẹ Jèhófà, tí kò fi fiyè sí ọrẹ tí ẹ̀ ń mú wá mọ́, tí kò sì gba ohunkóhun lọ́wọ́ yín.
14 Ẹ sì sọ pé, ‘Kí nìdí?’ Ìdí ni pé Jèhófà ti ṣe ẹlẹ́rìí láàárín ìwọ àti aya ìgbà èwe rẹ tí o hùwà àìṣòótọ́ sí, bó tilẹ̀ jẹ́ pé òun ni ẹnì kejì rẹ, òun sì ni ìyàwó rẹ tí o bá dá májẹ̀mú.
15 Àmọ́ ẹnì kan wà tí kò ṣe bẹ́ẹ̀ torí èyí tó ṣẹ́ kù lára ẹ̀mí náà wà lára rẹ̀. Kí sì ni ẹni yẹn ń wá? Ọmọ Ọlọ́run. Torí náà, ẹ ṣọ́ ẹ̀mí tó ń darí yín, ẹ má sì hùwà àìṣòótọ́ sí aya ìgbà èwe yín.
16 Torí mo kórìíra ìkọ̀sílẹ̀,” ni Jèhófà Ọlọ́run Ísírẹ́lì wí, “mo sì kórìíra ẹni tí ìwà ipá ti wọ̀ lẹ́wù,” ni Jèhófà Ọlọ́run àwọn ọmọ ogun wí. “Ẹ ṣọ́ ẹ̀mí tó ń darí yín, ẹ má sì hùwà àìṣòótọ́.
17 “Ẹ ti jẹ́ kí ọ̀rọ̀ yín sú Jèhófà. Àmọ́ ẹ̀ ń sọ pé, ‘Kí la ṣe tó jẹ́ kí ọ̀rọ̀ wa sú u?’ Torí bí ẹ ṣe ń sọ pé, ‘Gbogbo ẹni tó ń ṣe ohun búburú jẹ́ ẹni rere lójú Jèhófà, inú rẹ̀ sì dùn sí wọn,’ tàbí bí ẹ ṣe ń sọ pé, ‘Ibo ni Ọlọ́run tó ń ṣe ìdájọ́ òdodo wà?’”
3 Jèhófà Ọlọ́run àwọn ọmọ ogun sọ pé: “Wò ó! Màá rán ìránṣẹ́ mi, á sì tún ọ̀nà ṣe dè mí. Lójijì, Olúwa tòótọ́, ẹni tí ẹ̀ ń wá yóò wá sí tẹ́ńpìlì rẹ̀; ìránṣẹ́ májẹ̀mú yóò sì wá, ẹni tí inú yín dùn sí. Wò ó! Ó dájú pé ó máa wá.
2 “Àmọ́ ta ló máa lè fara da ọjọ́ tó máa wá, ta ló sì máa lè dúró nígbà tó bá fara hàn? Torí òun yóò dà bí iná ẹni tó ń yọ́ nǹkan mọ́ àti bí ọṣẹ alágbàfọ̀.
3 Ó máa jókòó bí ẹni tó ń yọ́ fàdákà, tó sì ń fọ̀ ọ́ mọ́, ó sì máa fọ àwọn ọmọ Léfì mọ́; á sì yọ́ wọn mọ́ bíi wúrà àti fàdákà, ó sì dájú pé wọ́n á fi ọkàn òdodo mú ọrẹ wá fún Jèhófà.
4 Ní tòótọ́, ọrẹ tí Júdà àti Jerúsálẹ́mù bá mú wá yóò mú inú Jèhófà dùn, bíi ti àtijọ́ àti àwọn ọdún láéláé.
5 “Èmi yóò sún mọ́ yín láti dá yín lẹ́jọ́, èmi yóò sì ta ko àwọn oníṣẹ́ oṣó láìjáfara, èmi yóò ta ko àwọn alágbèrè, àwọn tó ń búra èké, àwọn tó ń lu òṣìṣẹ́ àti opó àti ọmọ aláìníbaba ní jìbìtì, títí kan àwọn tó kọ̀ láti ran àwọn àjèjì lọ́wọ́. Wọn ò bẹ̀rù mi,” ni Jèhófà Ọlọ́run àwọn ọmọ ogun wí.
6 “Torí èmi ni Jèhófà; èmi kì í yí pa dà. Ẹ̀yin sì ni ọmọ Jékọ́bù; ẹ kò tíì pa run.
7 Láti ọjọ́ àwọn baba ńlá yín ni ẹ ti kẹ̀yìn sí àwọn ìlànà mi, ẹ kò sì tẹ̀ lé wọn. Ẹ pa dà sọ́dọ̀ mi, èmi yóò sì pa dà sọ́dọ̀ yín,” ni Jèhófà Ọlọ́run àwọn ọmọ ogun wí. Àmọ́, ẹ sọ pé: “Báwo la ṣe máa pa dà?”
8 “Ṣé èèyàn lásán lè ja Ọlọ́run lólè? Àmọ́ ẹ̀ ń jà mí lólè.” Ẹ sì sọ pé: “Ọ̀nà wo ni a gbà jà ọ́ lólè?” “Nínú ìdá mẹ́wàá àti ọrẹ ni.
9 Ó dájú pé ègún wà lórí yín torí ẹ̀ ń jà mí lólè, àní gbogbo orílẹ̀-èdè yìí ló ń ṣe bẹ́ẹ̀.
10 Ẹ mú gbogbo ìdá mẹ́wàá wá sínú ilé ìkẹ́rùsí, kí oúnjẹ lè wà nínú ilé mi. Ẹ jọ̀ọ́, ẹ fi èyí dán mi wò,” ni Jèhófà Ọlọ́run àwọn ọmọ ogun wí, “kí ẹ lè rí i bóyá mi ò ní ṣí ibú omi ọ̀run, kí n sì tú ìbùkún sórí yín títí ẹ kò fi ní ṣaláìní ohunkóhun.”
11 “Èmi yóò sì bá ẹni tó ń jẹ nǹkan run wí torí yín, kò ní run èso ilẹ̀ yín, àjàrà inú oko yín yóò sì so èso,” ni Jèhófà Ọlọ́run àwọn ọmọ ogun wí.
12 “Gbogbo orílẹ̀-èdè yóò pè yín ní aláyọ̀, torí ẹ ó di ilẹ̀ tó ń múnú ẹni dùn,” ni Jèhófà Ọlọ́run àwọn ọmọ ogun wí.
13 Jèhófà sọ pé: “Ọ̀rọ̀ líle lẹ sọ sí mi.” Ẹ sì sọ pé: “Ọ̀rọ̀ líle wo la sọ sí ọ?”
14 “Ẹ sọ pé, ‘Kò sí àǹfààní kankan nínú sísin Ọlọ́run. Èrè wo la rí gbà bí a ti ń ṣe ojúṣe wa sí i, tí a sì ń kárí sọ níwájú Jèhófà Ọlọ́run àwọn ọmọ ogun?
15 Ní báyìí, àwọn agbéraga ni à ń pè ní aláyọ̀. Bákan náà, àwọn tó ń hùwà burúkú ń ṣàṣeyọrí. Àyà kò wọ́n láti dán Ọlọ́run wò, wọ́n sì ń mú un jẹ.’”
16 Ní àkókò yẹn, àwọn tó bẹ̀rù Jèhófà bá ara wọn sọ̀rọ̀, kálukú pẹ̀lú ẹnì kejì rẹ̀, Jèhófà sì ń fiyè sí i, ó sì ń fetí sílẹ̀. Wọ́n sì kọ ìwé ìrántí kan níwájú rẹ̀ torí àwọn tó ń bẹ̀rù Jèhófà àti àwọn tó ń ṣe àṣàrò lórí orúkọ rẹ̀.
17 Jèhófà Ọlọ́run àwọn ọmọ ogun sọ pé: “Wọn yóò di tèmi ní ọjọ́ tí mo bá sọ wọ́n di ohun ìní mi pàtàkì. Èmi yóò ṣàánú wọn, bí èèyàn ṣe máa ń ṣàánú ọmọ rẹ̀ tó ń gbọ́ràn sí i lẹ́nu.
18 Ẹ ó sì tún rí ìyàtọ̀ láàárín olódodo àti ẹni burúkú, láàárín ẹni tó ń sin Ọlọ́run àti ẹni tí kò sìn ín.”
4 “Wò ó! ọjọ́ náà ń bọ̀, ó ń jó bí iná ìléru, nígbà tí gbogbo àwọn agbéraga àti gbogbo àwọn tó ń hùwà burúkú yóò dà bí àgékù pòròpórò. Ọjọ́ tó ń bọ̀ náà yóò jẹ wọ́n run,” ni Jèhófà Ọlọ́run àwọn ọmọ ogun wí, “kò sì ní fi gbòǹgbò tàbí ẹ̀ka sílẹ̀ fún wọn.
2 Àmọ́ oòrùn òdodo yóò ràn sórí ẹ̀yin tó bọlá fún orúkọ mi, ìtànṣán rẹ̀ yóò mú yín lára dá; ẹ ó sì máa tọ pọ́n-ún pọ́n-ún kiri bí àwọn ọmọ màlúù tí wọ́n bọ́ sanra.”
3 Jèhófà Ọlọ́run àwọn ọmọ ogun sọ pé: “Ẹ ó tẹ àwọn ẹni burúkú mọ́lẹ̀, torí wọ́n á dà bí eruku lábẹ́ ẹsẹ̀ yín, ní ọjọ́ tí mo bá ṣe ohun tí mo sọ.”
4 “Ẹ rántí Òfin Mósè ìránṣẹ́ mi, àwọn ìlànà àti àṣẹ tí mo pa fún gbogbo Ísírẹ́lì ní Hórébù pé kí wọ́n tẹ̀ lé.
5 “Wò ó! Èmi yóò rán wòlíì Èlíjà sí yín kí ọjọ́ ńlá Jèhófà tó ń bani lẹ́rù tó dé.
6 Ó sì máa yí ọkàn àwọn bàbá pa dà sọ́dọ̀ àwọn ọmọ àti ọkàn àwọn ọmọ pa dà sọ́dọ̀ àwọn bàbá, kí n má bàa fìyà jẹ ayé, kí n sì pa á run.” (Ìtumọ̀ Ìwé Mímọ́ Lédè Hébérù àti Árámáíkì parí, Ìwé Mímọ́ Kristẹni Lédè Gíríìkì ló kàn báyìí)
2 Lẹ́yìn tí wọ́n bí Jésù ní Bẹ́tílẹ́hẹ́mù ti Jùdíà ní àwọn ọjọ́ Ọba Hẹ́rọ́dù, wò ó! àwọn awòràwọ̀ wá sí Jerúsálẹ́mù láti Ìlà Oòrùn,
2 wọ́n sọ pé: “Ibo ni ọba àwọn Júù tí wọ́n bí wà? Torí a rí ìràwọ̀ rẹ̀ nígbà tí a wà ní Ìlà Oòrùn, a sì ti wá ká lè forí balẹ̀ fún un.”
3 Nígbà tí Ọba Hẹ́rọ́dù gbọ́ èyí, ọkàn rẹ̀ ò balẹ̀, òun àti gbogbo Jerúsálẹ́mù.
4 Ó kó gbogbo àwọn olórí àlùfáà àtàwọn akọ̀wé òfin àwọn èèyàn náà jọ, ó sì wádìí ibi tí wọ́n á ti bí Kristi lọ́wọ́ wọn.
5 Wọ́n sọ fún un pé: “Bẹ́tílẹ́hẹ́mù ti Jùdíà ni, torí bí a ṣe kọ ọ́ nípasẹ̀ wòlíì nìyí:
6 ‘Ìwọ Bẹ́tílẹ́hẹ́mù ti ilẹ̀ Júdà, lọ́nàkọnà, ìwọ kọ́ ni ìlú tó rẹlẹ̀ jù lára àwọn gómìnà Júdà, torí inú rẹ ni alákòóso ti máa jáde wá, ẹni tó máa ṣe olùṣọ́ àgùntàn àwọn èèyàn mi Ísírẹ́lì.’”
7 Hẹ́rọ́dù wá ránṣẹ́ pe àwọn awòràwọ̀ náà ní bòókẹ́lẹ́, ó sì fara balẹ̀ wádìí àkókò tí ìràwọ̀ náà fara hàn lọ́wọ́ wọn.
8 Nígbà tó ń rán wọn lọ sí Bẹ́tílẹ́hẹ́mù, ó sọ pé: “Ẹ lọ fara balẹ̀ wá ọmọ kékeré náà, tí ẹ bá sì ti rí i, ẹ pa dà wá jábọ̀ fún mi, kí èmi náà lè lọ forí balẹ̀ fún un.”
9 Lẹ́yìn tí wọ́n gbọ́ ohun tí ọba sọ, wọ́n lọ, sì wò ó! ìràwọ̀ tí wọ́n rí nígbà tí wọ́n wà ní Ìlà Oòrùn ń lọ níwájú wọn, títí ó fi dúró lókè ibi tí ọmọ kékeré náà wà.
10 Nígbà tí wọ́n rí ìràwọ̀ náà, inú wọn dùn gidigidi.
11 Nígbà tí wọ́n sì wọ ilé náà, wọ́n rí ọmọ kékeré náà pẹ̀lú Màríà ìyá rẹ̀, wọ́n wá wólẹ̀, wọ́n sì forí balẹ̀ fún un. Wọ́n tún ṣí àwọn ìṣúra wọn, wọ́n sì fún un lẹ́bùn, ìyẹn wúrà, oje igi tùràrí àti òjíá.
12 Àmọ́ torí pé wọ́n ti gba ìkìlọ̀ láti ọ̀run lójú àlá pé kí wọ́n má pa dà sọ́dọ̀ Hẹ́rọ́dù, wọ́n gba ọ̀nà míì lọ sí ilẹ̀ wọn.
13 Lẹ́yìn tí wọ́n lọ, wò ó! áńgẹ́lì Jèhófà fara han Jósẹ́fù lójú àlá, ó sọ pé: “Dìde, mú ọmọ kékeré náà àti ìyá rẹ̀, kí o sì sá lọ sí Íjíbítì, kí o dúró síbẹ̀ títí màá fi bá ọ sọ̀rọ̀, torí Hẹ́rọ́dù ti fẹ́ máa wá ọmọ kékeré náà kiri kó lè pa á.”
14 Jósẹ́fù bá dìde, ó mú ọmọ kékeré náà àti ìyá rẹ̀ ní òru, ó sì lọ sí Íjíbítì.
15 Ó dúró síbẹ̀ títí Hẹ́rọ́dù fi kú. Èyí mú ohun tí Jèhófà sọ nípasẹ̀ wòlíì rẹ̀ ṣẹ, pé: “Láti Íjíbítì ni mo ti pe ọmọkùnrin mi.”
16 Nígbà tí Hẹ́rọ́dù rí i pé àwọn awòràwọ̀ náà ti já ọgbọ́n òun, inú bí i gidigidi, ó ránṣẹ́, ó sì ní kí wọ́n pa gbogbo ọmọkùnrin ní Bẹ́tílẹ́hẹ́mù àti ní gbogbo agbègbè rẹ̀, láti ọmọ ọdún méjì sí ìsàlẹ̀, gẹ́gẹ́ bí àkókò tó fara balẹ̀ wádìí lọ́wọ́ àwọn awòràwọ̀ náà.
17 Ohun tí a sọ nípasẹ̀ wòlíì Jeremáyà wá ṣẹ, pé:
18 “A gbọ́ ohùn kan ní Rámà, ẹkún àti ìpohùnréré ẹkún púpọ̀. Réṣẹ́lì ló ń sunkún torí àwọn ọmọ rẹ̀, kò sì fẹ́ kí wọ́n tu òun nínú, torí pé wọn kò sí mọ́.”
19 Lẹ́yìn tí Hẹ́rọ́dù kú, wò ó! áńgẹ́lì Jèhófà fara han Jósẹ́fù lójú àlá ní Íjíbítì,
20 ó sì sọ pé: “Dìde, mú ọmọ kékeré náà àti ìyá rẹ̀, kí o sì lọ sí ilẹ̀ Ísírẹ́lì, torí àwọn tó fẹ́ gba ẹ̀mí ọmọ kékeré náà ti kú.”
21 Torí náà, ó dìde, ó mú ọmọ kékeré náà àti ìyá rẹ̀, ó sì lọ sí ilẹ̀ Ísírẹ́lì.
22 Àmọ́ nígbà tó gbọ́ pé Ákíláọ́sì ló ń ṣàkóso ní Jùdíà ní ipò Hẹ́rọ́dù bàbá rẹ̀, ẹ̀rù bà á láti lọ síbẹ̀. Yàtọ̀ síyẹn, torí a kìlọ̀ fún un láti ọ̀run lójú àlá, ó kúrò níbẹ̀ lọ sí ìpínlẹ̀ Gálílì.
23 Ó wá lọ ń gbé ní ìlú kan tí à ń pè ní Násárẹ́tì, kí ohun tí a sọ nípasẹ̀ àwọn wòlíì lè ṣẹ, pé: “A máa pè é ní ará Násárẹ́tì.”
3 Nígbà yẹn, Jòhánù Arinibọmi wá, ó ń wàásù ní aginjù Jùdíà,
2 ó ń sọ pé: “Ẹ ronú pìwà dà, torí Ìjọba ọ̀run ti sún mọ́lé.”
3 Òun gangan ni ẹni tí wòlíì Àìsáyà sọ̀rọ̀ nípa rẹ̀ pé: “Ohùn ẹnì kan ń ké nínú aginjù pé: ‘Ẹ ṣètò ọ̀nà Jèhófà! Ẹ mú àwọn ọ̀nà rẹ̀ tọ́.’”
4 Jòhánù wọ aṣọ tí wọ́n fi irun ràkúnmí ṣe, ó sì de àmùrè tí wọ́n fi awọ ṣe mọ́ ìbàdí rẹ̀. Eéṣú àti oyin ìgàn ni oúnjẹ rẹ̀.
5 Àwọn èèyàn Jerúsálẹ́mù àti gbogbo Jùdíà àti gbogbo ìgbèríko tó yí Jọ́dánì ká máa ń lọ sọ́dọ̀ rẹ̀,
6 ó ń ṣèrìbọmi fún wọn ní odò Jọ́dánì, wọ́n sì ń jẹ́wọ́ ẹ̀ṣẹ̀ wọn ní gbangba.
7 Nígbà tó rí i tí ọ̀pọ̀ lára àwọn Farisí àti Sadusí ń wá síbi ìrìbọmi náà, ó sọ fún wọn pé: “Ẹ̀yin ọmọ paramọ́lẹ̀, ta ló kìlọ̀ fún yín pé kí ẹ sá fún ìbínú tó ń bọ̀?
8 Torí náà, ẹ so èso tó yẹ ìrònúpìwàdà.
9 Ẹ má ṣe dá ara yín lójú, kí ẹ sì sọ fún ara yín pé, ‘A ní Ábúráhámù ní baba.’ Torí mò ń sọ fún yín pé Ọlọ́run lè gbé àwọn ọmọ dìde fún Ábúráhámù látinú àwọn òkúta yìí.
10 Àáké ti wà níbi gbòǹgbò àwọn igi báyìí. Torí náà, gbogbo igi tí kò bá so èso tó dáa la máa gé lulẹ̀, tí a sì máa jù sínú iná.
11 Ní tèmi, mò ń fi omi batisí yín torí pé ẹ ronú pìwà dà, àmọ́ ẹni tó ń bọ̀ lẹ́yìn mi lágbára jù mí lọ, ẹni tí mi ò tó bọ́ bàtà rẹ̀. Ẹni yẹn máa fi ẹ̀mí mímọ́ àti iná batisí yín.
12 Ṣọ́bìrì tó fi ń fẹ́ ọkà wà lọ́wọ́ rẹ̀, ó sì máa gbá ibi ìpakà rẹ̀ mọ́ tónítóní, ó máa kó àlìkámà rẹ̀ jọ sínú ilé ìkẹ́rùsí, àmọ́ ó máa fi iná tí kò ṣeé pa sun ìyàngbò.”
13 Lẹ́yìn náà, Jésù wá láti Gálílì sí Jọ́dánì, ó wá sọ́dọ̀ Jòhánù kó lè ṣèrìbọmi fún òun.
14 Àmọ́ ẹni yẹn gbìyànjú láti dá a dúró, ó sọ pé: “Ìwọ ló yẹ kí o ṣèrìbọmi fún mi, ṣé ọ̀dọ̀ mi lo wá ń bọ̀ ni?”
15 Jésù sọ fún un pé: “Jẹ́ kó rí bẹ́ẹ̀ lọ́tẹ̀ yìí, torí ọ̀nà yẹn ló yẹ ká gbà ṣe gbogbo ohun tó jẹ́ òdodo.” Kò wá dá a dúró mọ́.
16 Lẹ́yìn tí Jésù ṣèrìbọmi, ó jáde látinú omi lẹ́sẹ̀kẹsẹ̀; sì wò ó! ọ̀run ṣí sílẹ̀, ó sì rí i tí ẹ̀mí Ọlọ́run ń sọ̀ kalẹ̀ bí àdàbà bọ̀ wá sórí rẹ̀.
17 Wò ó! Ohùn kan tún dún láti ọ̀run  pé: “Èyí ni Ọmọ mi, àyànfẹ́, ẹni tí mo ti tẹ́wọ́ gbà.”
5 Nígbà tó rí ọ̀pọ̀ èèyàn, ó lọ sórí òkè; lẹ́yìn tó jókòó, àwọn ọmọ ẹ̀yìn rẹ̀ wá sọ́dọ̀ rẹ̀.
2 Ó wá la ẹnu rẹ̀, ó sì bẹ̀rẹ̀ sí í kọ́ wọn, ó sọ pé:
3 “Aláyọ̀ ni àwọn tó ń wá ìtọ́sọ́nà Ọlọ́run, torí Ìjọba ọ̀run jẹ́ tiwọn.
4 “Aláyọ̀ ni àwọn tó ń ṣọ̀fọ̀, torí a máa tù wọ́n nínú.
5 “Aláyọ̀ ni àwọn oníwà tútù, torí wọ́n máa jogún ayé.
6 “Aláyọ̀ ni àwọn tí ebi òdodo ń pa, tí òùngbẹ òdodo sì ń gbẹ, torí wọ́n máa yó.
7 “Aláyọ̀ ni àwọn aláàánú, torí a máa ṣàánú wọn.
8 “Aláyọ̀ ni àwọn tí ọkàn wọn mọ́, torí wọ́n máa rí Ọlọ́run.
9 “Aláyọ̀ ni àwọn tó ń wá àlàáfíà, torí a máa pè wọ́n ní ọmọ Ọlọ́run.
10 “Aláyọ̀ ni àwọn tí wọ́n ṣe inúnibíni sí nítorí òdodo, torí Ìjọba ọ̀run jẹ́ tiwọn.
11 “Aláyọ̀ ni yín tí àwọn èèyàn bá pẹ̀gàn yín, tí wọ́n ṣe inúnibíni sí yín, tí wọ́n sì parọ́ oríṣiríṣi ohun burúkú mọ́ yín nítorí mi.
12 Ẹ máa yọ̀, kí inú yín sì dùn gidigidi, torí èrè yín pọ̀ ní ọ̀run, torí bí wọ́n ṣe ṣe inúnibíni sí àwọn wòlíì tó wà ṣáájú yín nìyẹn.
13 “Ẹ̀yin ni iyọ̀ ayé, àmọ́ tí iyọ̀ ò bá lágbára mọ́, báwo ló ṣe máa pa dà ní adùn rẹ̀? Kò ṣeé lò fún ohunkóhun mọ́, àfi ká dà á síta, kí àwọn èèyàn tẹ̀ ẹ́ mọ́lẹ̀.
14 “Ẹ̀yin ni ìmọ́lẹ̀ ayé. Ìlú tó bá wà lórí òkè ò lè fara sin.
15 Tí àwọn èèyàn bá tan fìtílà, wọn kì í gbé e sábẹ́ apẹ̀rẹ̀, orí ọ̀pá fìtílà ni wọ́n ń gbé e sí, á sì tàn sára gbogbo àwọn tó wà nínú ilé.
16 Bákan náà, ẹ jẹ́ kí ìmọ́lẹ̀ yín máa tàn níwájú àwọn èèyàn, kí wọ́n lè rí àwọn iṣẹ́ rere yín, kí wọ́n sì fògo fún Baba yín tó wà ní ọ̀run.
17 “Ẹ má rò pé mo wá láti pa Òfin tàbí àwọn Wòlíì run. Mi ò wá láti pa á run, àmọ́ láti mú un ṣẹ.
18 Lóòótọ́ ni mo sọ fún yín pé, tí ọ̀run àti ayé bá tiẹ̀ yára kọjá lọ, lẹ́tà tó kéré jù tàbí ìlà kan lára lẹ́tà kò ní kúrò nínú Òfin títí gbogbo nǹkan fi máa ṣẹlẹ̀.
19 Torí náà, ẹnikẹ́ni tó bá tẹ ọ̀kan nínú àwọn àṣẹ tó kéré jù yìí lójú, tó sì ń kọ́ àwọn míì pé kí wọ́n ṣe bẹ́ẹ̀, a máa pè é ní ẹni tó kéré jù lọ ní ìsopọ̀ pẹ̀lú Ìjọba ọ̀run. Àmọ́ ẹnikẹ́ni tó bá ń pa á mọ́, tó sì ń fi kọ́ni, a máa pè é ní ẹni ńlá ní ìsopọ̀ pẹ̀lú Ìjọba ọ̀run.
20 Torí mò ń sọ fún yín pé tí òdodo yín ò bá ju ti àwọn akọ̀wé òfin àti àwọn Farisí lọ, ó dájú pé ẹ ò ní wọ Ìjọba ọ̀run.
21 “Ẹ gbọ́ pé a sọ fún àwọn èèyàn àtijọ́ pé: ‘O ò gbọ́dọ̀ pààyàn, àmọ́ ẹnikẹ́ni tó bá pààyàn máa jíhìn fún ilé ẹjọ́.’
22 Àmọ́ mò ń sọ fún yín pé gbogbo ẹni tí kò bá yéé bínú sí arákùnrin rẹ̀ máa jíhìn fún ilé ẹjọ́; ẹnikẹ́ni tó bá sì sọ̀rọ̀ àbùkù tí kò ṣeé gbọ́ sétí sí arákùnrin rẹ̀ máa jíhìn fún Ilé Ẹjọ́ Gíga Jù Lọ; àmọ́ ẹnikẹ́ni tó bá sọ pé, ‘Ìwọ òpònú aláìníláárí!’ Gẹ̀hẹ́nà oníná ló máa tọ́ sí i.
23 “Tí o bá ń mú ẹ̀bùn rẹ bọ̀ níbi pẹpẹ, tí o sì rántí níbẹ̀ pé arákùnrin rẹ ní ohun kan lòdì sí ọ,
24 fi ẹ̀bùn rẹ sílẹ̀ níbẹ̀ níwájú pẹpẹ, kí o sì lọ. Kọ́kọ́ wá àlàáfíà pẹ̀lú arákùnrin rẹ, lẹ́yìn náà, kí o pa dà wá fi ẹ̀bùn rẹ rúbọ.
25 “Tètè yanjú ọ̀rọ̀ pẹ̀lú ẹni tó fẹ̀sùn kàn ọ́ lábẹ́ òfin, nígbà tí o wà pẹ̀lú rẹ̀ lójú ọ̀nà ibẹ̀, kí ẹni tó fẹ̀sùn kàn ọ́ má bàa fi ọ́ lé adájọ́ lọ́wọ́ lọ́nà kan ṣáá, kí adájọ́ sì fi ọ́ lé òṣìṣẹ́ ilé ẹjọ́ lọ́wọ́, kí wọ́n sì fi ọ́ sẹ́wọ̀n.
26 Lóòótọ́ ni mo sọ fún ọ pé, ó dájú pé o ò ní kúrò níbẹ̀ títí wàá fi san ẹyọ owó kékeré tó kù tí o jẹ.
27 “Ẹ gbọ́ pé a sọ pé: ‘O ò gbọ́dọ̀ ṣe àgbèrè.’
28 Àmọ́ mò ń sọ fún yín pé ẹnikẹ́ni tó bá tẹjú mọ́ obìnrin kan lọ́nà tí á fi wù ú láti bá a ṣe ìṣekúṣe, ó ti bá a ṣe àgbèrè nínú ọkàn rẹ̀.
29 Tí ojú ọ̀tún rẹ bá ń mú ọ kọsẹ̀, yọ ọ́, kí o sì sọ ọ́ nù kúrò lọ́dọ̀ rẹ. Torí ó sàn kí o má ní ẹ̀yà ara kan ju kí a ju gbogbo ara rẹ sínú Gẹ̀hẹ́nà.
30 Bákan náà, tí ọwọ́ ọ̀tún rẹ bá ń mú ọ kọsẹ̀, gé e, kí o sì sọ ọ́ nù kúrò lọ́dọ̀ rẹ. Torí ó sàn kí o má ní ẹ̀yà ara kan ju kí o bá gbogbo ara rẹ nínú Gẹ̀hẹ́nà.
31 “A tún sọ pé: ‘Ẹnikẹ́ni tó bá kọ ìyàwó rẹ̀ sílẹ̀, kó fún un ní ìwé ẹ̀rí ìkọ̀sílẹ̀.’
32 Àmọ́ mò ń sọ fún yín pé gbogbo ẹni tó bá kọ ìyàwó rẹ̀ sílẹ̀, tí kò bá jẹ́ torí ìṣekúṣe, lè mú kí obìnrin náà ṣe àgbèrè, ẹnikẹ́ni tó bá sì fẹ́ obìnrin tí wọ́n ti kọ̀ sílẹ̀ ti ṣe àgbèrè.
33 “Ẹ tún gbọ́ pé a sọ fún àwọn èèyàn àtijọ́ pé: ‘O ò gbọ́dọ̀ búra láìṣe é, àmọ́ o gbọ́dọ̀ san àwọn ẹ̀jẹ́ rẹ fún Jèhófà.’
34 Àmọ́ mò ń sọ fún yín pé: Má ṣe búra rárá, ì báà jẹ́ ọ̀run lo fi búra, torí ìtẹ́ Ọlọ́run ni;
35 tàbí ayé, torí àpótí ìtìsẹ̀ rẹ̀ ni; tàbí Jerúsálẹ́mù, torí ìlú Ọba ńlá náà ni.
36 O ò gbọ́dọ̀ fi orí rẹ búra, torí o ò lè sọ irun kan di funfun tàbí dúdú.
37 Ẹ ṣáà ti jẹ́ kí ọ̀rọ̀ yín, ‘Bẹ́ẹ̀ ni’ jẹ́ bẹ́ẹ̀ ni, kí ‘Bẹ́ẹ̀ kọ́’ yín jẹ́ bẹ́ẹ̀ kọ́, torí ọ̀dọ̀ ẹni burúkú náà ni ohun tó bá ju èyí lọ ti wá.
38 “Ẹ gbọ́ pé a sọ pé: ‘Ojú dípò ojú àti eyín dípò eyín.’
39 Àmọ́ mò ń sọ fún yín pé: Ẹ má ṣe ta ko ẹni burúkú, àmọ́ ẹnikẹ́ni tó bá gbá yín ní etí ọ̀tún, ẹ yí èkejì sí i.
40 Tí ẹnì kan bá fẹ́ mú ọ lọ sí ilé ẹjọ́, kó sì gba aṣọ àwọ̀tẹ́lẹ̀ rẹ, jẹ́ kó gba aṣọ àwọ̀lékè rẹ pẹ̀lú;
41 tí ẹnì kan tó wà nípò àṣẹ bá sì fipá mú ọ láti ṣiṣẹ́ dé máìlì kan, bá a dé máìlì méjì.
42 Tí ẹnì kan bá ń béèrè nǹkan lọ́wọ́ rẹ, fún un, má sì yíjú kúrò lọ́dọ̀ ẹni tó fẹ́ yá nǹkan lọ́wọ́ rẹ.
43 “Ẹ gbọ́ pé a sọ pé: ‘Kí o nífẹ̀ẹ́ ọmọnìkejì rẹ, kí o sì kórìíra ọ̀tá rẹ.’
44 Àmọ́ mò ń sọ fún yín pé: Ẹ máa nífẹ̀ẹ́ àwọn ọ̀tá yín, kí ẹ sì máa gbàdúrà fún àwọn tó ń ṣe inúnibíni sí yín,
45 kí ẹ lè fi hàn pé ọmọ Baba yín tó wà ní ọ̀run lẹ jẹ́, torí ó ń mú kí oòrùn rẹ̀ ràn sórí àwọn èèyàn burúkú àtàwọn èèyàn rere, ó sì ń mú kí òjò rọ̀ sórí àwọn olódodo àti aláìṣòdodo.
46 Torí tí ẹ bá nífẹ̀ẹ́ àwọn tó nífẹ̀ẹ́ yín, kí ni èrè yín? Ṣebí ohun tí àwọn agbowó orí ń ṣe náà nìyẹn?
47 Tí ẹ bá sì ń kí àwọn arákùnrin yín nìkan, ohun àrà ọ̀tọ̀ wo lẹ̀ ń ṣe? Ṣebí ohun tí àwọn èèyàn orílẹ̀-èdè ń ṣe náà nìyẹn?
48 Kí ẹ jẹ́ pípé gẹ́lẹ́, bí Baba yín ọ̀run ṣe jẹ́ pípé.
6 “Kí ẹ rí i pé ẹ ò ṣe òdodo yín níwájú àwọn èèyàn, torí kí wọ́n lè rí yín; àìjẹ́ bẹ́ẹ̀, ẹ ò ní rí èrè kankan lọ́dọ̀ Baba yín tó wà ní ọ̀run.
2 Torí náà, tí o bá ń ṣe ìtọrẹ àánú, má ṣe fun kàkàkí ṣáájú ara rẹ, bí àwọn alágàbàgebè ṣe ń ṣe nínú àwọn sínágọ́gù àti láwọn ojú ọ̀nà, kí àwọn èèyàn lè kan sáárá sí wọn. Lóòótọ́ ni mo sọ fún yín, wọ́n ti gba èrè wọn ní ẹ̀kúnrẹ́rẹ́.
3 Àmọ́ tí ìwọ bá ń ṣe ìtọrẹ àánú, má ṣe jẹ́ kí ọwọ́ òsì rẹ mọ ohun tí ọwọ́ ọ̀tún rẹ ń ṣe,
4 kí ìtọrẹ àánú tí o ṣe lè wà ní ìkọ̀kọ̀. Baba rẹ tó ń rí ohun tó wà ní ìkọ̀kọ̀ sì máa san ọ́ lẹ́san.
5 “Bákan náà, tí ẹ bá ń gbàdúrà, ẹ má ṣe bíi ti àwọn alágàbàgebè, torí tí wọ́n bá ń gbàdúrà, wọ́n máa ń fẹ́ dúró nínú àwọn sínágọ́gù àti ní ìkóríta àwọn ọ̀nà tó bọ́ sí gbangba, kí àwọn èèyàn lè rí wọn. Lóòótọ́ ni mo sọ fún yín, wọ́n ti gba èrè wọn ní ẹ̀kúnrẹ́rẹ́.
6 Àmọ́ tí o bá ń gbàdúrà, lọ sínú yàrá àdáni rẹ, lẹ́yìn tí o bá ti ilẹ̀kùn rẹ, gbàdúrà sí Baba rẹ tó wà ní ìkọ̀kọ̀. Baba rẹ tó ń rí ohun tó wà ní ìkọ̀kọ̀ sì máa san ọ́ lẹ́san.
7 Tí o bá ń gbàdúrà, má sọ ohun kan náà ní àsọtúnsọ, bí àwọn èèyàn orílẹ̀-èdè ṣe máa ń ṣe, torí wọ́n rò pé àdúrà àwọn máa gbà torí bí wọ́n ṣe ń lo ọ̀rọ̀ púpọ̀.
8 Torí náà, ẹ má ṣe bíi tiwọn, torí Baba yín mọ àwọn ohun tí ẹ nílò, kódà kí ẹ tó béèrè lọ́wọ́ rẹ̀.
9 “Torí náà, ẹ máa gbàdúrà lọ́nà yìí: “‘Baba wa tí ń bẹ ní ọ̀run, kí orúkọ rẹ di mímọ́.
10 Kí Ìjọba rẹ dé. Kí ìfẹ́ rẹ ṣẹ ní ayé, bíi ti ọ̀run.
11 Fún wa ní oúnjẹ òòjọ́ wa lónìí;
12 kí o sì dárí àwọn gbèsè wa jì wá, bí àwa náà ṣe dárí ji àwọn tó jẹ wá ní gbèsè.
13 Má sì mú wa wá sínú ìdẹwò, ṣùgbọ́n gbà wá lọ́wọ́ ẹni burúkú náà.’
14 “Torí tí ẹ bá dárí ẹ̀ṣẹ̀ àwọn èèyàn jì wọ́n, Baba yín ọ̀run náà máa dárí jì yín;
15 àmọ́ tí ẹ kò bá dárí ẹ̀ṣẹ̀ àwọn èèyàn jì wọ́n, Baba yín ò ní dárí àwọn ẹ̀ṣẹ̀ yín jì yín.
16 “Tí ẹ bá ń gbààwẹ̀, ẹ má fajú ro mọ́ bíi ti àwọn alágàbàgebè, torí wọ́n máa ń bojú jẹ́ kí àwọn èèyàn lè rí i pé wọ́n ń gbààwẹ̀. Lóòótọ́ ni mo sọ fún yín, wọ́n ti gba èrè wọn ní ẹ̀kúnrẹ́rẹ́.
17 Àmọ́ tí ìwọ bá ń gbààwẹ̀, fi òróró pa orí rẹ, kí o sì bọ́jú rẹ,
18 kó má bàa hàn sí àwọn èèyàn pé ò ń gbààwẹ̀, Baba rẹ tó wà ní ìkọ̀kọ̀ nìkan ni kó hàn sí. Baba rẹ tó ń rí ohun tó wà ní ìkọ̀kọ̀ sì máa san ọ́ lẹ́san.
19 “Ẹ má to ìṣúra pa mọ́ fún ara yín ní ayé mọ́, níbi tí òólá ti ń jẹ nǹkan run, tí nǹkan ti ń dípẹtà, tí àwọn olè ń fọ́lé, tí wọ́n sì ń jalè.
20 Kàkà bẹ́ẹ̀, ẹ to ìṣúra pa mọ́ fún ara yín ní ọ̀run, níbi tí òólá kò ti lè jẹ nǹkan run, tí nǹkan ò ti lè dípẹtà, tí àwọn olè kò ti lè fọ́lé, kí wọ́n sì jalè.
21 Torí ibi tí ìṣúra yín bá wà, ibẹ̀ ni ọkàn yín náà máa wà.
22 “Ojú ni fìtílà ara. Tí ojú rẹ bá mú ọ̀nà kan, gbogbo ara rẹ máa mọ́lẹ̀ yòò.
23 Àmọ́ tí ojú rẹ bá ń ṣe ìlara, gbogbo ara rẹ máa ṣókùnkùn. Tó bá jẹ́ òkùnkùn ni ìmọ́lẹ̀ tó wà nínú rẹ lóòótọ́, òkùnkùn yẹn mà pọ̀ o!
24 “Kò sí ẹni tó lè sin ọ̀gá méjì; àfi kó kórìíra ọ̀kan, kó sì nífẹ̀ẹ́ ìkejì tàbí kó fara mọ́ ọ̀kan, kó má sì ka ìkejì sí. Ẹ ò lè sin Ọlọ́run àti Ọrọ̀.
25 “Torí náà, mo sọ fún yín pé: Ẹ yéé ṣàníyàn nípa ẹ̀mí yín, ní ti ohun tí ẹ máa jẹ tàbí tí ẹ máa mu tàbí nípa ara yín, ní ti ohun tí ẹ máa wọ̀. Ṣé ẹ̀mí ò ṣe pàtàkì ju oúnjẹ lọ ni, tí ara sì ṣe pàtàkì ju aṣọ lọ?
26 Ẹ fara balẹ̀ kíyè sí àwọn ẹyẹ ojú ọ̀run; wọn kì í fúnrúgbìn tàbí kárúgbìn tàbí kí wọ́n kó nǹkan jọ sínú ilé ìkẹ́rùsí, síbẹ̀ Baba yín ọ̀run ń bọ́ wọn. Ṣé ẹ ò wá níye lórí jù wọ́n lọ ni?
27 Èwo nínú yín ló lè fi ìgbọ̀nwọ́ kan kún ìwàláàyè rẹ̀, tó bá ń ṣàníyàn?
28 Bákan náà, kí ló dé tí ẹ̀ ń ṣàníyàn nípa ohun tí ẹ máa wọ̀? Ẹ kẹ́kọ̀ọ́ lára àwọn òdòdó lílì inú pápá, bí wọ́n ṣe ń dàgbà; wọn kì í ṣe làálàá, wọn kì í sì í rànwú;
29 àmọ́ mò ń sọ fún yín pé, a ò ṣe Sólómọ́nì pàápàá lọ́ṣọ̀ọ́ nínú gbogbo ògo rẹ̀ bí ọ̀kan lára àwọn yìí.
30 Tó bá jẹ́ pé báyìí ni Ọlọ́run ṣe ń wọ ewéko pápá láṣọ, tó wà lónìí, tí a sì sọ sínú ààrò lọ́la, ṣé kò wá ní wọ̀ yín láṣọ jù bẹ́ẹ̀ lọ, ẹ̀yin tí ìgbàgbọ́ yín kéré?
31 Torí náà, ẹ má ṣàníyàn láé, kí ẹ wá sọ pé, ‘Kí la máa jẹ?’ tàbí, ‘Kí la máa mu?’ tàbí, ‘Kí la máa wọ̀?’
32 Torí gbogbo nǹkan yìí ni àwọn orílẹ̀-èdè ń wá lójú méjèèjì. Baba yín ọ̀run mọ̀ pé ẹ nílò gbogbo nǹkan yìí.
33 “Torí náà, ẹ máa wá Ìjọba náà àti òdodo Rẹ̀ lákọ̀ọ́kọ́, gbogbo nǹkan mìíràn yìí la sì máa fi kún un fún yín.
34 Torí náà, ẹ má ṣàníyàn láé nípa ọ̀la, torí ọ̀la máa ní àwọn àníyàn tirẹ̀. Wàhálà ọjọ́ kọ̀ọ̀kan ti tó fún un.
7 “Ẹ yéé dáni lẹ́jọ́, kí a má bàa dá yín lẹ́jọ́;
2 torí bí ẹ bá ṣe dáni lẹ́jọ́ la ṣe máa dá yín lẹ́jọ́, òṣùwọ̀n tí ẹ sì fi ń díwọ̀n fúnni la máa fi díwọ̀n fún yín.
3 Kí ló wá dé tí ò ń wo pòròpórò tó wà nínú ojú arákùnrin rẹ, àmọ́ tí o ò kíyè sí igi ìrólé tó wà nínú ojú tìrẹ?
4 Àbí báwo lo ṣe lè sọ fún arákùnrin rẹ pé, ‘Jẹ́ kí n bá ọ yọ pòròpórò kúrò nínú ojú rẹ,’ nígbà tó jẹ́ pé, wò ó! igi ìrólé wà nínú ojú ìwọ fúnra rẹ?
5 Alágàbàgebè! Kọ́kọ́ yọ igi ìrólé kúrò nínú ojú tìrẹ, ìgbà yẹn lo máa wá ríran kedere láti yọ pòròpórò kúrò nínú ojú arákùnrin rẹ.
6 “Ẹ má ṣe fún àwọn ajá ní ohun tó jẹ́ mímọ́, ẹ má sì sọ àwọn péálì yín síwájú àwọn ẹlẹ́dẹ̀, kí wọ́n má bàa fi ẹsẹ̀ wọn tẹ̀ ẹ́ mọ́lẹ̀, kí wọ́n wá yíjú pa dà, kí wọ́n sì fà yín ya.
7 “Ẹ máa béèrè, a sì máa fún yín; ẹ máa wá kiri, ẹ sì máa rí; ẹ máa kan ilẹ̀kùn, a sì máa ṣí i fún yín;
8 torí gbogbo ẹni tó bá ń béèrè máa rí gbà, gbogbo ẹni tó bá ń wá kiri máa rí, gbogbo ẹni tó bá sì ń kan ilẹ̀kùn la máa ṣí i fún.
9 Ní tòótọ́, èwo nínú yín ló jẹ́ pé, tí ọmọ rẹ̀ bá béèrè búrẹ́dì, ó máa fún un ní òkúta?
10 Tó bá sì béèrè ẹja, kò ní fún un ní ejò, àbí ó máa fún un?
11 Torí náà, tí ẹ̀yin bá mọ bí ẹ ṣe ń fún àwọn ọmọ yín ní ẹ̀bùn tó dáa, bó tiẹ̀ jẹ́ pé ẹni burúkú ni yín, mélòómélòó wá ni Baba yín tó wà ní ọ̀run, ohun tó dáa ló máa fún àwọn tó ń béèrè lọ́wọ́ rẹ̀!
12 “Torí náà, gbogbo ohun tí ẹ bá fẹ́ kí àwọn èèyàn ṣe sí yín ni kí ẹ̀yin náà máa ṣe sí wọn. Ní tòótọ́, ohun tí Òfin àti àwọn Wòlíì túmọ̀ sí nìyí.
13 “Ẹ gba ẹnubodè tóóró wọlé, torí ẹnubodè tó lọ sí ìparun fẹ̀, ọ̀nà ibẹ̀ gbòòrò, àwọn tó ń gba ibẹ̀ wọlé sì pọ̀;
14 nígbà tó jẹ́ pé, ẹnubodè tó lọ sí ìyè rí tóóró, ọ̀nà ibẹ̀ há, àwọn díẹ̀ ló sì ń rí i.
15 “Ẹ máa ṣọ́ra fún àwọn wòlíì èké tó ń wá sọ́dọ̀ yín nínú àwọ̀ àgùntàn, àmọ́ tó jẹ́ pé ọ̀yánnú ìkookò ni wọ́n ní inú.
16 Àwọn èso wọn lẹ máa fi dá wọn mọ̀. Àwọn èèyàn kì í kó èso àjàrà jọ láti ara ẹ̀gún, wọn kì í sì í kó ọ̀pọ̀tọ́ jọ láti ara òṣùṣú, àbí wọ́n máa ń ṣe bẹ́ẹ̀?
17 Bákan náà, gbogbo igi rere máa ń so èso rere, àmọ́ gbogbo igi tó ti jẹrà máa ń so èso tí kò ní láárí.
18 Igi rere ò lè so èso tí kò ní láárí, igi tó ti jẹrà ò sì lè so èso rere.
19 Gbogbo igi tí kò bá so èso rere la máa gé lulẹ̀, tí a sì máa jù sínú iná.
20 Torí náà, ní tòótọ́, èso àwọn èèyàn yẹn lẹ máa fi dá wọn mọ̀.
21 “Kì í ṣe gbogbo ẹni tó ń pè mí ní, ‘Olúwa, Olúwa,’ ló máa wọ Ìjọba ọ̀run, àmọ́ ẹni tó ń ṣe ìfẹ́ Baba mi tó wà ní ọ̀run nìkan ló máa wọ̀ ọ́.
22 Ọ̀pọ̀ máa sọ fún mi ní ọjọ́ yẹn pé: ‘Olúwa, Olúwa, ṣebí a fi orúkọ rẹ sọ tẹ́lẹ̀, a fi orúkọ rẹ lé àwọn ẹ̀mí èṣù jáde, a sì fi orúkọ rẹ ṣe ọ̀pọ̀ iṣẹ́ agbára?’
23 Àmọ́, màá sọ fún wọn pé: ‘Mi ò mọ̀ yín rí! Ẹ kúrò lọ́dọ̀ mi, ẹ̀yin arúfin!’
24 “Torí náà, gbogbo ẹni tó gbọ́ ọ̀rọ̀ mi yìí, tó sì ṣe é máa dà bí ọkùnrin kan tó ní òye, tó kọ́ ilé rẹ̀ sórí àpáta.
25 Òjò sì rọ̀, omi kún àkúnya, ìjì sì fẹ́ lu ilé náà, àmọ́ kò wó, torí pé orí àpáta ni ìpìlẹ̀ rẹ̀ wà.
26 Bákan náà, gbogbo ẹni tó gbọ́ ọ̀rọ̀ mi yìí, tí kò sì ṣe é máa dà bí òmùgọ̀ ọkùnrin tó kọ́ ilé rẹ̀ sórí iyanrìn.
27 Òjò sì rọ̀, omi kún àkúnya, ìjì sì fẹ́ lu ilé náà, àmọ́ kò lè dúró, ńṣe ló wó lulẹ̀ bẹẹrẹbẹ.”
28 Nígbà tí Jésù sọ àwọn ọ̀rọ̀ yìí tán, ohun tó ṣẹlẹ̀ ni pé bó ṣe ń kọ́ni lẹ́kọ̀ọ́ ya àwọn èrò náà lẹ́nu,
29 torí ṣe ló ń kọ́ wọn bí ẹni tó ní àṣẹ, kò kọ́ wọn bí àwọn akọ̀wé òfin wọn.
8 Lẹ́yìn tó sọ̀ kalẹ̀ látorí òkè náà, èrò rẹpẹtẹ rọ́ tẹ̀ lé e.
2 Wò ó! adẹ́tẹ̀ kan wá, ó sì forí balẹ̀ fún un, ó sọ pé: “Olúwa, tí o bá ṣáà ti fẹ́, o lè jẹ́ kí n mọ́.”
3 Torí náà, ó na ọwọ́ rẹ̀, ó sì fọwọ́ kàn án, ó ní: “Mo fẹ́ bẹ́ẹ̀! Kí o mọ́.” Lẹ́sẹ̀kẹsẹ̀, a wẹ ẹ̀tẹ̀ rẹ̀ mọ́.
4 Jésù wá sọ fún un pé: “Rí i pé o ò sọ fún ẹnì kankan, àmọ́ lọ, kí o fi ara rẹ han àlùfáà, kí o sì mú ẹ̀bùn tí Mósè sọ lọ, kó lè jẹ́ ẹ̀rí fún wọn.”
5 Nígbà tó wọ Kápánáúmù, ọ̀gágun kan wá bá a, ó ń bẹ̀ ẹ́,
6 ó sì ń sọ pé: “Ọ̀gá, àrùn rọpárọsẹ̀ dá ìránṣẹ́ mi dùbúlẹ̀ sínú ilé, ìyà sì ń jẹ ẹ́ gidigidi.”
7 Ó sọ fún un pé: “Tí mo bá débẹ̀, màá wò ó sàn.”
8 Ọ̀gágun náà fèsì pé: “Ọ̀gá, mi ò yẹ lẹ́ni tí o lè wá sábẹ́ òrùlé rẹ̀, àmọ́ ṣáà ti sọ̀rọ̀, ara ìránṣẹ́ mi á sì yá.
9 Torí èmi náà wà lábẹ́ àṣẹ, mo sì ní àwọn ọmọ ogun tó wà lábẹ́ àṣẹ mi, tí mo bá sọ fún eléyìí pé, ‘Lọ!’ á lọ, tí mo bá sọ fún ẹlòmíì pé, ‘Wá!’ á wá, tí mo bá sì sọ fún ẹrú mi pé, ‘Ṣe báyìí!’ á ṣe é.”
10 Nígbà tí Jésù gbọ́ ohun tó sọ, ó yà á lẹ́nu, ó sì sọ fún àwọn tó ń tẹ̀ lé e pé: “Kí n sọ òótọ́ fún yín, mi ò tíì rí ẹnì kankan ní Ísírẹ́lì tó ní ìgbàgbọ́ tó lágbára tó báyìí.
11 Àmọ́ mo sọ fún yín pé ọ̀pọ̀ èèyàn láti ìlà oòrùn àti ìwọ̀ oòrùn máa wá, wọ́n á sì jókòó sídìí tábìlì pẹ̀lú Ábúráhámù, Ísákì àti Jékọ́bù nínú Ìjọba ọ̀run;
12 àmọ́ a máa ju àwọn ọmọ Ìjọba náà sínú òkùnkùn níta. Ibẹ̀ ni wọ́n á ti máa sunkún, tí wọ́n á sì ti máa payín keke.”
13 Jésù wá sọ fún ọ̀gágun náà pé: “Máa lọ. Bí o ṣe fi hàn pé o nígbàgbọ́, kó rí bẹ́ẹ̀ fún ọ.” Ara ìránṣẹ́ náà sì yá ní wákàtí yẹn.
14 Nígbà tí Jésù wọ ilé Pétérù, ó rí ìyá ìyàwó rẹ̀ tí àìsàn ibà dá dùbúlẹ̀.
15 Ó sì fọwọ́ kan ọwọ́ obìnrin náà, ibà náà sì lọ, obìnrin náà wá dìde, ó sì bẹ̀rẹ̀ sí í ṣe ìránṣẹ́ fún un.
16 Àmọ́ nígbà tó di ìrọ̀lẹ́, àwọn èèyàn mú ọ̀pọ̀ àwọn tí ẹ̀mí èṣù ń yọ lẹ́nu wá sọ́dọ̀ rẹ̀; ọ̀rọ̀ ló fi lé àwọn ẹ̀mí náà jáde, ó sì wo gbogbo àwọn tó ń jìyà sàn,
17 kí ohun tí a sọ nípasẹ̀ wòlíì Àìsáyà lè ṣẹ, pé: “Òun fúnra rẹ̀ ru àwọn àìsàn wa, ó sì gbé àwọn àrùn wa.”
18 Nígbà tí Jésù rí èrò tó yí i ká, ó pàṣẹ pé kí wọ́n kúrò lọ sí òdìkejì.
19 Akọ̀wé òfin kan wá bá a, ó sì sọ fún un pé: “Olùkọ́, màá tẹ̀ lé ọ lọ ibikíbi tí o bá lọ.”
20 Àmọ́ Jésù sọ fún un pé: “Àwọn kọ̀lọ̀kọ̀lọ̀ ní ihò, àwọn ẹyẹ ojú ọ̀run sì ní ìtẹ́, àmọ́ Ọmọ èèyàn kò ní ibì kankan tó máa gbé orí rẹ̀ lé.”
21 Ẹlòmíì nínú àwọn ọmọ ẹ̀yìn wá sọ fún un pé: “Olúwa, gbà mí láyè kí n kọ́kọ́ lọ sìnkú bàbá mi.”
22 Jésù sọ fún un pé: “Máa tẹ̀ lé mi, jẹ́ kí àwọn òkú máa sin òkú wọn.”
23 Nígbà tó wọ ọkọ̀ ojú omi, àwọn ọmọ ẹ̀yìn rẹ̀ tẹ̀ lé e.
24 Wò ó! ìjì líle bẹ̀rẹ̀ sí í jà lórí òkun, débi pé ìgbì òkun ń bo ọkọ̀ náà; àmọ́ ó ń sùn.
25 Ni wọ́n bá wá jí i, wọ́n sọ pé: “Olúwa, gbà wá, a ti fẹ́ ṣègbé!”
26 Ṣùgbọ́n ó sọ fún wọn pé: “Kí ló dé tí ẹ̀rù ń bà yín tó báyìí, ẹ̀yin tí ìgbàgbọ́ yín kéré?” Ó wá dìde, ó sì bá ìjì àti òkun wí, ni gbogbo ẹ̀ bá pa rọ́rọ́.
27 Ẹnu ya àwọn ọkùnrin náà, wọ́n sì sọ pé: “Irú èèyàn wo nìyí? Ìjì àti òkun pàápàá ń gbọ́rọ̀ sí i lẹ́nu.”
28 Nígbà tó dé òdìkejì, ní agbègbè àwọn ará Gádárà, àwọn ọkùnrin méjì tí ẹ̀mí èṣù ń yọ lẹ́nu, tí wọ́n ń jáde bọ̀ láti àárín àwọn ibojì pàdé rẹ̀. Wọ́n burú gan-an débi pé kò sẹ́ni tó láyà láti gba ọ̀nà yẹn kọjá.
29 Wò ó! wọ́n kígbe pé: “Kí ló pa wá pọ̀, Ọmọ Ọlọ́run? Ṣé o wá síbí láti fìyà jẹ wá kí àkókò tó tó ni?”
30 Ọ̀wọ́ àwọn ẹlẹ́dẹ̀ tó pọ̀ ń jẹun níbì kan tó jìnnà sọ́dọ̀ wọn.
31 Àwọn ẹ̀mí èṣù náà bá bẹ̀rẹ̀ sí í bẹ̀ ẹ́ pé: “Tí o bá lé wa jáde, jẹ́ ká wọnú ọ̀wọ́ àwọn ẹlẹ́dẹ̀ yẹn.”
32 Ó wá sọ fún wọn pé: “Ẹ lọ!” Ni wọ́n bá jáde, wọ́n sì wọnú àwọn ẹlẹ́dẹ̀ náà, wò ó! gbogbo ọ̀wọ́ ẹran náà rọ́ kọjá ní etí òkè sínú òkun, wọ́n sì kú sínú omi.
33 Àwọn darandaran bá sá lọ, nígbà tí wọ́n dé inú ìlú, wọ́n ròyìn gbogbo ohun tó ṣẹlẹ̀, títí kan ọ̀rọ̀ àwọn ọkùnrin tí ẹ̀mí èṣù ń yọ lẹ́nu náà.
34 Wò ó! gbogbo ìlú jáde wá pàdé Jésù, nígbà tí wọ́n sì rí i, wọ́n rọ̀ ọ́ pé kó kúrò ní agbègbè wọn.
12 Ní àkókò yẹn, Jésù gba oko ọkà kọjá ní Sábáàtì. Ebi wá ń pa àwọn ọmọ ẹ̀yìn rẹ̀, wọ́n sì bẹ̀rẹ̀ sí í ya àwọn erín ọkà jẹ.
2 Nígbà tí àwọn Farisí rí èyí, wọ́n sọ fún un pé: “Wò ó! Àwọn ọmọ ẹ̀yìn rẹ ń ṣe ohun tí kò bófin mu lọ́jọ́ Sábáàtì.”
3 Ó sọ fún wọn pé: “Ṣé ẹ ò tíì ka ohun tí Dáfídì ṣe nígbà tí ebi ń pa òun àti àwọn ọkùnrin tó wà pẹ̀lú rẹ̀?
4 Bó ṣe wọ ilé Ọlọ́run, tí wọ́n sì jẹ àwọn búrẹ́dì tí wọ́n ń gbé síwájú, èyí tí kò bófin mu fún òun àti àwọn tó wà pẹ̀lú rẹ̀ láti jẹ, àfi àwọn àlùfáà nìkan?
5 Àbí ẹ ò tíì kà á nínú Òfin pé ní àwọn Sábáàtì, àwọn àlùfáà inú tẹ́ńpìlì sọ Sábáàtì di aláìmọ́, a ò sì dá wọn lẹ́bi?
6 Àmọ́ mo sọ fún yín pé ohun kan tó tóbi ju tẹ́ńpìlì lọ wà níbí.
7 Ṣùgbọ́n ká ní ẹ mọ ohun tí ọ̀rọ̀ yìí túmọ̀ sí ni, ‘Àánú ni mo fẹ́, kì í ṣe ẹbọ,’ ẹ ò ní dá àwọn tí kò jẹ̀bi lẹ́bi.
8 Torí Ọmọ èèyàn ni Olúwa Sábáàtì.”
9 Lẹ́yìn tó kúrò níbẹ̀, ó lọ sínú sínágọ́gù wọn,
10 wò ó! ọkùnrin kan wà tí ọwọ́ rẹ̀ rọ! Kí wọ́n lè fẹ̀sùn kàn án, wọ́n bi í pé, “Ṣé ó bófin mu láti ṣe ìwòsàn ní Sábáàtì?”
11 Ó sọ fún wọn pé: “Tí ẹ bá ní àgùntàn kan, tí àgùntàn náà sì já sínú kòtò ní Sábáàtì, ṣé ẹnì kan wà nínú yín tí kò ní dì í mú, kó sì gbé e jáde?
12 Ṣé èèyàn ò wá ṣeyebíye ju àgùntàn lọ? Torí náà, ó bófin mu láti ṣe ohun tó dáa ní Sábáàtì.”
13 Ó wá sọ fún ọkùnrin náà pé: “Na ọwọ́ rẹ.” Ó na ọwọ́ rẹ̀, ó sì pa dà rí bíi ti ọwọ́ kejì.
14 Àmọ́ àwọn Farisí jáde lọ, wọ́n sì gbìmọ̀ pọ̀ láti pa á.
15 Nígbà tí Jésù mọ èyí, ó kúrò níbẹ̀. Ọ̀pọ̀ èèyàn tún tẹ̀ lé e, ó sì wo gbogbo wọn sàn,
16 àmọ́ ó kìlọ̀ fún wọn gidigidi pé kí wọ́n má ṣe jẹ́ kí àwọn èèyàn mọ òun,
17 kí ohun tí a sọ nípasẹ̀ wòlíì Àìsáyà lè ṣẹ, ẹni tó sọ pé:
18 “Wò ó! Ìránṣẹ́ mi tí mo yàn, àyànfẹ́ mi, ẹni tí mo tẹ́wọ́ gbà! Màá fi ẹ̀mí mi sára rẹ̀, ó sì máa jẹ́ kí ìdájọ́ òdodo ṣe kedere sí àwọn orílẹ̀-èdè.
19 Kò ní jiyàn, kò ní pariwo, ẹnikẹ́ni ò sì ní gbọ́ ohùn rẹ̀ láwọn ọ̀nà tó wà ní gbangba.
20 Kò ní fọ́ esùsú kankan tó ti ṣẹ́, kò sì ní pa òwú àtùpà kankan tó ń jó lọ́úlọ́ú, tí wọ́n fi ọ̀gbọ̀ ṣe, títí ó fi máa ṣe ìdájọ́ òdodo láṣeyọrí.
21 Ní tòótọ́, àwọn orílẹ̀-èdè máa ní ìrètí nínú orúkọ rẹ̀.”
22 Lẹ́yìn náà, wọ́n mú ọkùnrin kan tí ẹ̀mí èṣù ń yọ lẹ́nu wá sọ́dọ̀ rẹ̀, ọkùnrin náà fọ́jú, kò sì lè sọ̀rọ̀. Ó wo ọkùnrin náà sàn, ọkùnrin náà wá bẹ̀rẹ̀ sí í sọ̀rọ̀, ó sì ń ríran.
23 Ó ya gbogbo èrò náà lẹ́nu, wọ́n sì bẹ̀rẹ̀ sí í sọ pé: “Ṣé kì í ṣe Ọmọ Dáfídì nìyí?”
24 Nígbà tí àwọn Farisí gbọ́ èyí, wọ́n sọ pé: “Ọ̀gbẹ́ni yìí kò lè lé àwọn ẹ̀mí èṣù jáde, tí kò bá ní agbára Béélísébúbù, alákòóso àwọn ẹ̀mí èṣù.”
25 Jésù mọ ohun tí wọ́n ń rò, ó wá sọ fún wọn pé: “Gbogbo ìjọba tó bá pínyà sí ara rẹ̀ máa pa run, gbogbo ìlú tàbí ilé tó bá sì pínyà sí ara rẹ̀ kò ní dúró.
26 Lọ́nà kan náà, tí Sátánì bá ń lé Sátánì jáde, ó ti pínyà sí ara rẹ̀ nìyẹn; báwo ni ìjọba rẹ̀ ṣe máa wá dúró?
27 Bákan náà, tó bá jẹ́ agbára Béélísébúbù ni mo fi ń lé ẹ̀mí èṣù jáde, agbára ta ni àwọn ọmọ yín fi ń lé wọn jáde? Ìdí nìyí tí wọ́n fi máa jẹ́ adájọ́ yín.
28 Àmọ́ tó bá jẹ́ ẹ̀mí Ọlọ́run ni mo fi ń lé ẹ̀mí èṣù jáde, Ìjọba Ọlọ́run ti dé bá yín lójijì lóòótọ́.
29 Àbí báwo ni ẹnì kan ṣe lè gbógun wọ ilé ọkùnrin alágbára, kó sì fipá gba àwọn ohun ìní rẹ̀, tí kò bá kọ́kọ́ de ọkùnrin alágbára náà mọ́lẹ̀? Ìgbà yẹn ló máa tó lè kó o lẹ́rù nínú ilé rẹ̀.
30 Ẹnikẹ́ni tí kò bá sí lọ́dọ̀ mi ń ta kò mí, ẹnikẹ́ni tí kò bá sì dara pọ̀ mọ́ mi ń fọ́n ká.
31 “Nítorí èyí, mò ń sọ fún yín pé, gbogbo oríṣiríṣi ẹ̀ṣẹ̀ àti ọ̀rọ̀ òdì la máa dárí rẹ̀ ji àwọn èèyàn, àmọ́ ọ̀rọ̀ òdì sí ẹ̀mí kò ní ìdáríjì.
32 Bí àpẹẹrẹ, ẹnikẹ́ni tó bá sọ̀rọ̀ òdì sí Ọmọ èèyàn máa rí ìdáríjì; àmọ́ ẹnikẹ́ni tó bá sọ̀rọ̀ òdì sí ẹ̀mí mímọ́, kò ní rí ìdáríjì, àní, nínú ètò àwọn nǹkan yìí tàbí èyí tó ń bọ̀.
33 “Nínú kí ẹ mú kí igi dára, kí èso rẹ̀ sì dára, àbí kí ẹ mú kí igi jẹrà, kí èso rẹ̀ sì jẹrà, torí èso igi la fi ń mọ igi.
34 Ẹ̀yin ọmọ paramọ́lẹ̀, báwo lẹ ṣe lè sọ àwọn ohun tó dáa nígbà tó jẹ́ pé ẹni burúkú ni yín? Torí lára ọ̀pọ̀ nǹkan tó wà nínú ọkàn ni ẹnu ń sọ.
35 Ẹni rere máa ń mú ohun rere jáde látinú ìṣúra rere rẹ̀, àmọ́ ẹni burúkú máa ń mú ohun burúkú jáde látinú ìṣúra burúkú rẹ̀.
36 Mò ń sọ fún yín pé ní Ọjọ́ Ìdájọ́, àwọn èèyàn máa jíhìn gbogbo ọ̀rọ̀ tí kò wúlò tí wọ́n sọ;
37 torí ọ̀rọ̀ yín la máa fi pè yín ní olódodo, ọ̀rọ̀ yín la sì máa fi dá yín lẹ́bi.”
38 Àwọn kan lára àwọn akọ̀wé òfin àti àwọn Farisí wá fún un lésì pé: “Olùkọ́, a fẹ́ rí àmì kan látọ̀dọ̀ rẹ.”
39 Ó sọ fún wọn pé: “Ìran burúkú àti alágbèrè kò yéé wá àmì, àmọ́ a ò ní fún un ní àmì kankan àfi àmì wòlíì Jónà.
40 Bí Jónà ṣe wà nínú ikùn ẹja ńlá náà fún ọjọ́ mẹ́ta, bẹ́ẹ̀ náà ni Ọmọ èèyàn máa wà ní àárín ilẹ̀ fún ọjọ́ mẹ́ta.
41 Àwọn ará Nínéfè máa dìde láti ṣèdájọ́ ìran yìí, wọ́n á sì dá a lẹ́bi, torí pé wọ́n ronú pìwà dà nígbà tí Jónà wàásù fún wọn. Àmọ́ ẹ wò ó! ohun kan tó ju Jónà lọ wà níbí.
42 A máa gbé ọbabìnrin gúúsù dìde láti ṣèdájọ́ ìran yìí, ó sì máa dá a lẹ́bi, torí ó wá láti ìkángun ayé kó lè gbọ́ ọ̀rọ̀ ọgbọ́n Sólómọ́nì. Àmọ́ ẹ wò ó! ohun kan tó ju Sólómọ́nì lọ wà níbí.
43 “Tí ẹ̀mí àìmọ́ kan bá jáde nínú ẹnì kan, á gba àwọn ibi tí kò lómi kọjá láti wá ibi ìsinmi, àmọ́ kò ní rí ìkankan.
44 Á wá sọ pé, ‘Màá pa dà lọ sí ilé mi tí mo ti kúrò,’ tó bá sì dé, á rí i pé ilé náà ṣófo, àmọ́ wọ́n ti gbá a mọ́, wọ́n sì ṣe é lọ́ṣọ̀ọ́.
45 Á wá lọ mú ẹ̀mí méje míì dání, tí wọ́n burú ju òun fúnra rẹ̀ lọ, lẹ́yìn tí wọ́n bá sì wọlé, wọ́n á máa gbé ibẹ̀; ipò ẹni yẹn nígbẹ̀yìn á wá burú ju ti tẹ́lẹ̀ lọ. Bó ṣe máa rí fún ìran burúkú yìí náà nìyẹn.”
46 Nígbà tó ṣì ń bá àwọn èrò náà sọ̀rọ̀ lọ́wọ́, ìyá rẹ̀ àti àwọn arákùnrin rẹ̀ dúró síta, wọ́n ń wá bí wọ́n ṣe máa bá a sọ̀rọ̀.
47 Ẹnì kan wá sọ fún un pé: “Wò ó! Ìyá rẹ àti àwọn arákùnrin rẹ ń dúró níta, wọ́n fẹ́ bá ọ sọ̀rọ̀.”
48 Ó dá ẹni tó bá a sọ̀rọ̀ lóhùn pé: “Ta ni ìyá mi, ta sì ni àwọn arákùnrin mi?”
49 Ó wá na ọwọ́ rẹ̀ sí àwọn ọmọ ẹ̀yìn rẹ̀, ó sọ pé: “Wò ó! Ìyá mi àti àwọn arákùnrin mi!
50 Torí ẹnikẹ́ni tó bá ń ṣe ìfẹ́ Baba mi tó wà ní ọ̀run, ẹni yẹn ni arákùnrin mi, arábìnrin mi àti ìyá mi.”
15 Lẹ́yìn náà, àwọn Farisí àti àwọn akọ̀wé òfin wá sọ́dọ̀ Jésù láti Jerúsálẹ́mù, wọ́n sọ pé:
2 “Kí ló dé tí àwọn ọmọ ẹ̀yìn rẹ ò tẹ̀ lé àṣà àtọwọ́dọ́wọ́ àwọn èèyàn àtijọ́? Bí àpẹẹrẹ, wọn kì í wẹ ọwọ́ wọn tí wọ́n bá fẹ́ jẹun.”
3 Ó dá wọn lóhùn pé: “Kí ló dé tí ẹ̀ ń tẹ àṣẹ Ọlọ́run lójú torí àṣà àtọwọ́dọ́wọ́ yín?
4 Bí àpẹẹrẹ, Ọlọ́run sọ pé, ‘Bọlá fún bàbá rẹ àti ìyá rẹ’ àti pé, ‘Kí ẹ pa ẹni tó bá sọ̀rọ̀ òdì sí bàbá tàbí ìyá rẹ̀.’
5 Àmọ́ ẹ sọ pé, ‘Ẹnikẹ́ni tó bá sọ fún bàbá tàbí ìyá rẹ̀ pé: “Ẹ̀bùn tí mo yà sí mímọ́ fún Ọlọ́run ni ohunkóhun tí mo ní tó lè ṣe yín láǹfààní,”
6 kò yẹ kó bọlá fún bàbá rẹ̀ rárá.’ Ẹ ti wá sọ ọ̀rọ̀ Ọlọ́run di èyí tí kò lẹ́sẹ̀ nílẹ̀ nítorí àṣà àtọwọ́dọ́wọ́ yín.
7 Ẹ̀yin alágàbàgebè, bí Àìsáyà ṣe sọ tẹ́lẹ̀ nípa yín ló rí gẹ́lẹ́, nígbà tó sọ pé:
8 ‘Àwọn èèyàn yìí ń fi ètè wọn bọlá fún mi, àmọ́ ọkàn wọn jìnnà gan-an sí mi.
9 Lásán ni wọ́n ń jọ́sìn mi, torí pé àṣẹ èèyàn ni ẹ̀kọ́ tí wọ́n fi ń kọ́ni.’”
10 Ó wá pe àwọn èrò náà sún mọ́ tòsí, ó sì sọ fún wọn pé: “Ẹ fetí sílẹ̀, kó sì yé yín:
11 Ohun tó ń wọ ẹnu èèyàn kọ́ ló ń sọ èèyàn di aláìmọ́, àmọ́ ohun tó ń ti ẹnu rẹ̀ jáde ló ń sọ ọ́ di aláìmọ́.”
12 Àwọn ọmọ ẹ̀yìn sọ fún un pé: “Ǹjẹ́ o mọ̀ pé àwọn Farisí kọsẹ̀ nígbà tí wọ́n gbọ́ ohun tí o sọ?”
13 Ó fèsì pé: “Gbogbo ohun tí Baba mi ọ̀run kò gbìn la máa fà tu.
14 Ẹ fi wọ́n sílẹ̀. Afọ́jú tó ń fini mọ̀nà ni wọ́n. Tí afọ́jú bá wá ń fi afọ́jú mọ̀nà, inú kòtò ni àwọn méjèèjì máa já sí.”
15 Pétérù sọ pé: “La àpèjúwe náà yé wa.”
16 Ló bá sọ pé: “Ṣé kò tíì yé ẹ̀yin náà ni?
17 Ṣé ẹ ò mọ̀ pé ohunkóhun tó bá wọ ẹnu máa ń gba inú ikùn, tí a sì máa yà á jáde sínú kòtò ẹ̀gbin?
18 Àmọ́ ohunkóhun tó bá ń ti ẹnu jáde, inú ọkàn ló ti ń wá, àwọn nǹkan yẹn ló sì ń sọ èèyàn di aláìmọ́.
19 Bí àpẹẹrẹ, inú ọkàn ni àwọn èrò burúkú ti ń wá, títí kan ìpànìyàn, àgbèrè, ìṣekúṣe, olè jíjà, ìjẹ́rìí èké, ọ̀rọ̀ òdì.
20 Àwọn nǹkan yìí ló ń sọ èèyàn di aláìmọ́; àmọ́ èèyàn ò lè di aláìmọ́ tó bá jẹun láìwẹ ọwọ́.”
21 Jésù kúrò níbẹ̀, ó lọ sí agbègbè Tírè àti Sídónì.
22 Wò ó! obìnrin ará Foníṣíà kan láti agbègbè yẹn wá, ó sì ń ké jáde pé: “Ṣàánú mi, Olúwa, Ọmọ Dáfídì. Ẹ̀mí èṣù ń yọ ọmọbìnrin mi lẹ́nu gidigidi.”
23 Àmọ́ kò dá a lóhùn rárá. Torí náà, àwọn ọmọ ẹ̀yìn rẹ̀ wá, wọ́n sì bẹ̀rẹ̀ sí í rọ̀ ọ́ pé: “Ní kó máa lọ, torí kò yéé ké tẹ̀ lé wa.”
24 Ó fèsì pé: “A kò rán mi sí ẹnikẹ́ni àfi àwọn àgùntàn ilé Ísírẹ́lì tó sọ nù.”
25 Àmọ́ obìnrin náà wá tẹrí ba fún un, ó sì ń sọ pé: “Olúwa, ràn mí lọ́wọ́!”
26 Ó fèsì pé: “Kò tọ́ ká mú búrẹ́dì àwọn ọmọ, ká sì jù ú sí àwọn ajá kéékèèké.”
27 Obìnrin náà sọ pé: “Bẹ́ẹ̀ ni, Olúwa, àmọ́ ká sòótọ́, àwọn ajá kéékèèké máa ń jẹ lára èérún tó ń já bọ́ látorí tábìlì àwọn ọ̀gá wọn.”
28 Jésù wá dá a lóhùn pé: “Ìwọ obìnrin yìí, ìgbàgbọ́ rẹ lágbára gan-an; kó ṣẹlẹ̀ sí ọ bí o ṣe fẹ́.” Ara ọmọbìnrin rẹ̀ sì yá láti wákàtí yẹn lọ.
29 Jésù kúrò níbẹ̀, ó wá lọ sí tòsí Òkun Gálílì, ó lọ sórí òkè, ó sì jókòó síbẹ̀.
30 Lẹ́yìn náà, èrò rẹpẹtẹ wá bá a, wọ́n mú àwọn èèyàn tó yarọ wá, àwọn aláàbọ̀ ara, afọ́jú, àwọn tí kò lè sọ̀rọ̀ àti ọ̀pọ̀ àwọn míì, wọ́n tẹ́ wọn síbi ẹsẹ̀ rẹ̀, ó sì wò wọ́n sàn.
31 Ẹnu ya àwọn èrò náà bí wọ́n ṣe rí i tí àwọn tí kò lè sọ̀rọ̀ ń sọ̀rọ̀, tí ara àwọn aláàbọ̀ ara ń yá, tí àwọn arọ ń rìn, tí àwọn afọ́jú sì ń ríran, wọ́n sì yin Ọlọ́run Ísírẹ́lì lógo.
32 Àmọ́ Jésù pe àwọn ọmọ ẹ̀yìn rẹ̀ sọ́dọ̀, ó sì sọ pé: “Àánú àwọn èèyàn yìí ń ṣe mí, torí ọjọ́ kẹta nìyí tí wọ́n ti wà lọ́dọ̀ mi, tí wọn ò sì ní ohunkóhun tí wọ́n máa jẹ. Mi ò fẹ́ kí wọ́n lọ láìjẹun, torí kí okun wọn má bàa tán lójú ọ̀nà.”
33 Ṣùgbọ́n àwọn ọmọ ẹ̀yìn sọ fún un pé: “Ibo la ti máa rí oúnjẹ tó máa tó bọ́ adúrú èrò yìí ní àdádó yìí?”
34 Jésù wá sọ fún wọn pé: “Búrẹ́dì mélòó lẹ ní?” Wọ́n sọ pé: “Méje àti ẹja wẹ́wẹ́ díẹ̀.”
35 Torí náà, lẹ́yìn tó sọ fún àwọn èrò náà pé kí wọ́n jókòó sílẹ̀,
36 ó mú búrẹ́dì méje àti àwọn ẹja náà, lẹ́yìn tó sì dúpẹ́, ó bù ú, ó wá bẹ̀rẹ̀ sí í fún àwọn ọmọ ẹ̀yìn, àwọn ọmọ ẹ̀yìn sì fún àwọn èrò náà.
37 Gbogbo wọn jẹ, wọ́n yó, ohun tó ṣẹ́ kù tí wọ́n kó jọ sì kún apẹ̀rẹ̀ ńlá méje.
38 Ẹgbẹ̀rún mẹ́rin (4,000) ọkùnrin làwọn tó jẹ pẹ̀lú àwọn obìnrin àti àwọn ọmọdé.
39 Níkẹyìn, lẹ́yìn tó ní kí àwọn èrò náà máa lọ, ó wọ ọkọ̀ ojú omi, ó sì wá sí agbègbè Mágádánì.
16 Àwọn Farisí àti àwọn Sadusí wá bá a, wọ́n ní kó fi àmì kan han àwọn láti ọ̀run, kí wọ́n lè dá an wò.
2 Ó dá wọn lóhùn pé: “Tó bá di ìrọ̀lẹ́, ẹ máa ń sọ pé, ‘Ojú ọjọ́ máa dáa, torí ojú ọ̀run pọ́n bí iná,’
3 tó bá sì di àárọ̀, ẹ máa ń sọ pé ‘Ojú ọjọ́ máa tutù, òjò sì máa rọ̀ lónìí, torí ojú ọ̀run pọ́n bí iná, àmọ́ ó ṣú dùdù.’ Ẹ mọ bí wọ́n ṣe ń túmọ̀ ojú ọjọ́, àmọ́ ẹ ò lè túmọ̀ àwọn àmì àkókò.
4 Ìran burúkú àti alágbèrè kò yéé wá àmì, àmọ́ a ò ní fún un ní àmì kankan àfi àmì Jónà.” Ló bá kúrò níbẹ̀, ó sì fi wọ́n sílẹ̀.
5 Àwọn ọmọ ẹ̀yìn sọdá sí òdìkejì, wọn ò sì rántí mú búrẹ́dì dání.
6 Jésù sọ fún wọn pé: “Ẹ la ojú yín sílẹ̀, kí ẹ sì ṣọ́ra fún ìwúkàrà àwọn Farisí àti àwọn Sadusí.”
7 Wọ́n wá bẹ̀rẹ̀ sí í rò ó láàárín ara wọn pé: “A ò mú búrẹ́dì kankan dání.”
8 Jésù mọ èyí, ó wá sọ pé: “Kí ló dé tí ẹ̀ ń sọ láàárín ara yín pé ẹ ò ní búrẹ́dì, ẹ̀yin tí ìgbàgbọ́ yín kéré?
9 Ṣé ọ̀rọ̀ yẹn ò tíì yé yín ni, àbí ẹ ò rántí búrẹ́dì márùn-ún tí mo fi bọ́ ẹgbẹ̀rún márùn-ún (5,000) àti iye apẹ̀rẹ̀ tí ẹ kó jọ?
10 Àbí búrẹ́dì méje tí mo fi bọ́ ẹgbẹ̀rún mẹ́rin (4,000) àti iye apẹ̀rẹ̀ ńlá tí ẹ kó jọ?
11 Kí nìdí tí kò fi yé yín pé ọ̀rọ̀ búrẹ́dì kọ́ ni mò ń bá yín sọ? Àmọ́, ẹ ṣọ́ra fún ìwúkàrà àwọn Farisí àti àwọn Sadusí.”
12 Ìgbà yẹn ló wá yé wọn pé kì í ṣe ìwúkàrà búrẹ́dì ló ní kí wọ́n ṣọ́ra fún, ẹ̀kọ́ àwọn Farisí àti àwọn Sadusí ni.
13 Nígbà tó dé agbègbè Kesaríà ti Fílípì, Jésù bi àwọn ọmọ ẹ̀yìn rẹ̀ pé: “Ta ni àwọn èèyàn ń sọ pé Ọmọ èèyàn jẹ́?”
14 Wọ́n sọ pé: “Àwọn kan sọ pé Jòhánù Arinibọmi, àwọn míì ń sọ pé Èlíjà, àwọn míì sì ń sọ pé Jeremáyà tàbí ọ̀kan lára àwọn wòlíì.”
15 Ó wá bi wọ́n pé: “Ẹ̀yin ńkọ́, ta lẹ sọ pé mo jẹ́?”
16 Símónì Pétérù dáhùn pé: “Ìwọ ni Kristi náà, Ọmọ Ọlọ́run alààyè.”
17 Jésù sọ fún un pé: “Aláyọ̀ ni ọ́, Símónì ọmọ Jónà, torí pé ẹran ara àti ẹ̀jẹ̀ kọ́ ló ṣí i payá fún ọ, Baba mi tó wà lọ́run ni.
18 Bákan náà, mò ń sọ fún ọ pé: Ìwọ ni Pétérù, orí àpáta yìí sì ni màá kọ́ ìjọ mi sí, àwọn ibodè Isà Òkú kò sì ní borí rẹ̀.
19 Màá fún ọ ní àwọn kọ́kọ́rọ́ Ìjọba ọ̀run, ohunkóhun tí o bá dè ní ayé máa jẹ́ ohun tí a ti dè ní ọ̀run, ohunkóhun tí o bá sì tú ní ayé máa jẹ́ ohun tí a ti tú ní ọ̀run.”
20 Ó wá kìlọ̀ gidigidi fún àwọn ọmọ ẹ̀yìn pé kí wọ́n má sọ fún ẹnikẹ́ni pé òun ni Kristi náà.
21 Látìgbà yẹn lọ, Jésù bẹ̀rẹ̀ sí í ṣàlàyé fún àwọn ọmọ ẹ̀yìn rẹ̀ pé òun gbọ́dọ̀ lọ sí Jerúsálẹ́mù, kí òun jìyà tó pọ̀ lọ́wọ́ àwọn àgbààgbà, àwọn olórí àlùfáà àti àwọn akọ̀wé òfin, kí wọ́n sì pa òun, kí a sì jí òun dìde ní ọjọ́ kẹta.
22 Ni Pétérù bá mú un lọ sí ẹ̀gbẹ́ kan, ó sì bẹ̀rẹ̀ sí í bá a wí, ó sọ pé: “Ṣàánú ara rẹ, Olúwa; èyí ò ní ṣẹlẹ̀ sí ọ rárá.”
23 Àmọ́ ó yíjú pa dà, ó sì sọ fún Pétérù pé: “Dẹ̀yìn lẹ́yìn mi, Sátánì! Ohun ìkọ̀sẹ̀ lo jẹ́ fún mi, torí èrò èèyàn lò ń rò, kì í ṣe ti Ọlọ́run.”
24 Jésù wá sọ fún àwọn ọmọ ẹ̀yìn rẹ̀ pé: “Tí ẹnikẹ́ni bá fẹ́ máa tẹ̀ lé mi, kó sẹ́ ara rẹ̀, kó gbé òpó igi oró rẹ̀, kó sì máa tẹ̀ lé mi.
25 Torí ẹnikẹ́ni tó bá fẹ́ gba ẹ̀mí rẹ̀ là máa pàdánù rẹ̀, àmọ́ ẹnikẹ́ni tó bá pàdánù ẹ̀mí rẹ̀ nítorí mi máa rí i.
26 Lóòótọ́, àǹfààní wo ni èèyàn máa rí tó bá jèrè gbogbo ayé àmọ́ tó pàdánù ẹ̀mí rẹ̀? Àbí kí ni èèyàn máa fi dípò ẹ̀mí rẹ̀?
27 Torí Ọmọ èèyàn máa wá nínú ògo Baba rẹ̀ pẹ̀lú àwọn áńgẹ́lì rẹ̀, ó máa wá san èrè fún kálukú gẹ́gẹ́ bí ìwà rẹ̀.
28 Lóòótọ́ ni mo sọ fún yín pé àwọn kan wà lára àwọn tó dúró síbí yìí tí kò ní tọ́ ikú wò rárá títí wọ́n á fi kọ́kọ́ rí Ọmọ èèyàn tó ń bọ̀ nínú Ìjọba rẹ̀.”
17 Ọjọ́ mẹ́fà lẹ́yìn náà, Jésù mú Pétérù, Jémíìsì àti Jòhánù arákùnrin rẹ̀ dání lọ sí orí òkè kan tó ga fíofío láwọn nìkan.
2 A sì yí i pa dà di ológo níwájú wọn; ojú rẹ̀ tàn bí oòrùn, aṣọ àwọ̀lékè rẹ̀ sì tàn yòò bí ìmọ́lẹ̀.
3 Wò ó! Mósè àti Èlíjà fara hàn wọ́n níbẹ̀, wọ́n ń bá a sọ̀rọ̀.
4 Pétérù wá sọ fún Jésù pé: “Olúwa, ó dáa bí a ṣe wà níbí. Tí o bá fẹ́, màá pa àgọ́ mẹ́ta síbí, ọ̀kan fún ọ, ọ̀kan fún Mósè àti ọ̀kan fún Èlíjà.”
5 Bí wọ́n ṣe ń sọ̀rọ̀ lọ́wọ́, wò ó! ìkùukùu tó mọ́lẹ̀ yòò ṣíji bò wọ́n, sì wò ó! ohùn kan dún látinú ìkùukùu náà pé: “Èyí ni Ọmọ mi, àyànfẹ́, ẹni tí mo ti tẹ́wọ́ gbà. Ẹ fetí sí i.”
6 Nígbà tí wọ́n gbọ́ èyí, àwọn ọmọ ẹ̀yìn náà dojú bolẹ̀, ẹ̀rù sì bà wọ́n gidigidi.
7 Jésù wá sún mọ́ wọn, ó fọwọ́ kàn wọ́n, ó sì sọ pé: “Ẹ dìde. Ẹ má bẹ̀rù.”
8 Nígbà tí wọ́n gbójú sókè, wọn ò rí ẹnì kankan àfi Jésù nìkan.
9 Bí wọ́n ṣe ń sọ̀ kalẹ̀ látorí òkè náà, Jésù pàṣẹ fún wọn pé: “Ẹ má sọ ìran náà fún ẹnikẹ́ni títí a fi máa jí Ọmọ èèyàn dìde.”
10 Àmọ́ àwọn ọmọ ẹ̀yìn bi í pé: “Kí ló wá dé tí àwọn akọ̀wé òfin fi ń sọ pé Èlíjà gbọ́dọ̀ kọ́kọ́ wá?”
11 Ó fèsì pé: “Èlíjà ń bọ̀ lóòótọ́, ó sì máa mú kí gbogbo nǹkan pa dà sí bó ṣe yẹ.
12 Àmọ́ mò ń sọ fún yín pé Èlíjà ti wá, wọn ò sì dá a mọ̀, àmọ́ wọ́n ṣe ohun tó wù wọ́n sí i. Lọ́nà kan náà, Ọmọ èèyàn máa jìyà lọ́wọ́ wọn.”
13 Ìgbà yẹn ni àwọn ọmọ ẹ̀yìn fòye mọ̀ pé ọ̀rọ̀ Jòhánù Arinibọmi ló ń bá àwọn sọ.
14 Nígbà tí wọ́n dé ọ̀dọ̀ àwọn èrò, ọkùnrin kan wá bá a, ó kúnlẹ̀ fún un, ó sì sọ pé:
15 “Olúwa, ṣàánú ọmọkùnrin mi, torí ó ní wárápá, ara rẹ̀ ò sì yá. Ó máa ń ṣubú sínú iná àti sínú omi lọ́pọ̀ ìgbà.
16 Mo mú un wá sọ́dọ̀ àwọn ọmọ ẹ̀yìn rẹ, àmọ́ wọn ò lè wò ó sàn.”
17 Jésù fèsì pé: “Ìran aláìnígbàgbọ́ àti oníbékebèke, títí dìgbà wo ni màá fi wà pẹ̀lú yín? Títí dìgbà wo ni màá fi máa fara dà á fún yín? Ẹ mú un wá sọ́dọ̀ mi níbí.”
18 Jésù wá bá ẹ̀mí èṣù náà wí, ó sì jáde kúrò nínú ọmọkùnrin náà, ara ọmọ náà sì yá láti wákàtí yẹn.
19 Àwọn ọmọ ẹ̀yìn wá bá Jésù lóun nìkan, wọ́n sì sọ pé: “Kí ló dé tí a ò fi lè lé e jáde?”
20 Ó sọ fún wọn pé: “Torí ìgbàgbọ́ yín kéré ni. Lóòótọ́ ni mo sọ fún yín, tí ẹ bá ní ìgbàgbọ́ tó rí bíi hóró músítádì, ẹ máa sọ fún òkè yìí pé, ‘Kúrò níbí lọ sí ọ̀hún,’ ó sì máa lọ, kò sì sí ohun tí ẹ ò ní lè ṣe.”
22 Ìgbà tí wọ́n kóra jọ sí Gálílì ni Jésù sọ fún wọn pé: “A máa fi Ọmọ èèyàn lé àwọn èèyàn lọ́wọ́,
23 wọ́n máa pa á, a sì máa jí i dìde ní ọjọ́ kẹta.” Inú wọn sì bà jẹ́ gidigidi.
24 Lẹ́yìn tí wọ́n dé Kápánáúmù, àwọn ọkùnrin tó ń gba dírákímà méjì fún owó orí wá bá Pétérù, wọ́n sì sọ pé: “Ṣé olùkọ́ yín kì í san dírákímà méjì fún owó orí ni?”
25 Ó sọ pé: “Bẹ́ẹ̀ ni.” Àmọ́ nígbà tó wọnú ilé, Jésù ṣáájú rẹ̀ sọ̀rọ̀, ó bi í pé: “Kí lèrò rẹ, Símónì? Ọwọ́ ta ni àwọn ọba ayé ti ń gba owó ibodè tàbí owó orí? Ṣé ọwọ́ àwọn ọmọ wọn ni àbí ọwọ́ àwọn àjèjì?”
26 Nígbà tó sọ pé: “Ọwọ́ àwọn àjèjì ni,” Jésù sọ fún un pé: “Tó bá rí bẹ́ẹ̀, á jẹ́ pé àwọn ọmọ kì í san owó orí.
27 Àmọ́ ká má bàa mú wọn kọsẹ̀, lọ sí òkun, ju ìwọ̀ ẹja kan, kí o sì mú ẹja tó bá kọ́kọ́ jáde, tí o bá la ẹnu rẹ̀, wàá rí ẹyọ owó fàdákà kan. Mú un, kí o sì fún wọn, kó jẹ́ tèmi àti tìrẹ.”
21 Nígbà tí wọ́n sún mọ́ Jerúsálẹ́mù, tí wọ́n sì dé Bẹtifágè lórí Òkè Ólífì, Jésù rán ọmọ ẹ̀yìn méjì jáde,
2 ó sọ fún wọn pé: “Ẹ lọ sínú abúlé ọ̀ọ́kán yìí, gbàrà tí ẹ bá débẹ̀, ẹ máa rí kẹ́tẹ́kẹ́tẹ́ kan tí wọ́n so àti ọmọ kẹ́tẹ́kẹ́tẹ́ tó wà pẹ̀lú rẹ̀. Ẹ tú wọn, kí ẹ sì mú wọn wá fún mi.
3 Tí ẹnì kan bá bá yín sọ ohunkóhun, kí ẹ sọ pé, ‘Olúwa fẹ́ lò wọ́n.’ Ẹsẹ̀kẹsẹ̀ ló máa fi wọ́n ránṣẹ́.”
4 Èyí ṣẹlẹ̀ kí ohun tí a sọ nípasẹ̀ wòlíì lè ṣẹ, ẹni tó sọ pé:
5 “Ẹ sọ fún ọmọbìnrin Síónì pé: ‘Wò ó! Ọba rẹ ń bọ̀ lọ́dọ̀ rẹ, oníwà tútù ni, ó sì gun kẹ́tẹ́kẹ́tẹ́, àní, ọmọ kẹ́tẹ́kẹ́tẹ́, ọmọ ẹran akẹ́rù.’”
6 Àwọn ọmọ ẹ̀yìn wá lọ, wọ́n sì ṣe ohun tí Jésù ní kí wọ́n ṣe gẹ́lẹ́.
7 Wọ́n mú kẹ́tẹ́kẹ́tẹ́ náà àti ọmọ rẹ̀ wá, wọ́n tẹ́ aṣọ àwọ̀lékè wọn sórí wọn, ó sì jókòó sórí wọn.
8 Ọ̀pọ̀ nínú àwọn èrò náà tẹ́ aṣọ àwọ̀lékè wọn sí ojú ọ̀nà, àwọn míì ń gé àwọn ẹ̀ka igi, wọ́n sì ń tẹ́ wọn sí ojú ọ̀nà.
9 Bákan náà, àwọn èrò tó ń lọ níwájú rẹ̀ àti àwọn tó ń tẹ̀ lé e ń kígbe ṣáá pé: “A bẹ̀ ọ́, gba Ọmọ Dáfídì là! Ìbùkún ni fún ẹni tó ń bọ̀ ní orúkọ Jèhófà! A bẹ̀ ọ́, gbà á là, ní ibi gíga lókè!”
10 Nígbà tó wọ Jerúsálẹ́mù, ariwo sọ ní gbogbo ìlú náà, wọ́n ń sọ pé: “Ta nìyí?”
11 Àwọn èrò náà ń sọ ṣáá pé: “Jésù nìyí, wòlíì tó wá láti Násárẹ́tì ti Gálílì!”
12 Jésù wọnú tẹ́ńpìlì, ó lé gbogbo àwọn tó ń tajà àti àwọn tó ń rajà nínú tẹ́ńpìlì síta, ó sì dojú tábìlì àwọn tó ń pààrọ̀ owó dé àti bẹ́ǹṣì àwọn tó ń ta àdàbà.
13 Ó sọ fún wọn pé: “A ti kọ ọ́ pé, ‘A ó máa pe ilé mi ní ilé àdúrà,’ àmọ́ ẹ̀ ń sọ ọ́ di ihò àwọn olè.”
14 Bákan náà, àwọn afọ́jú àti àwọn arọ wá sọ́dọ̀ rẹ̀ nínú tẹ́ńpìlì, ó sì wò wọ́n sàn.
15 Nígbà tí àwọn olórí àlùfáà àti àwọn akọ̀wé òfin rí àwọn ohun ìyanu tó ṣe àti àwọn ọmọkùnrin tó ń kígbe nínú tẹ́ńpìlì pé, “A bẹ̀ ọ́, gba Ọmọ Dáfídì là!” inú bí wọn gidigidi,
16 wọ́n sì sọ fún un pé: “Ṣé o gbọ́ ohun tí àwọn yìí ń sọ?” Jésù sọ fún wọn pé: “Bẹ́ẹ̀ ni. Ṣé ẹ ò kà á rí pé, ‘Láti ẹnu àwọn ọmọdé àti àwọn ọmọ jòjòló lo ti mú kí ìyìn jáde’?”
17 Ó wá fi wọ́n sílẹ̀, ó kúrò ní ìlú náà lọ sí Bẹ́tánì, ó sì sun ibẹ̀ mọ́jú.
18 Nígbà tó ń pa dà sí ìlú náà ní àárọ̀ kùtù, ebi ń pa á.
19 Ó tajú kán rí igi ọ̀pọ̀tọ́ kan létí ọ̀nà, ó sì lọ sí ìdí rẹ̀, àmọ́ kò rí nǹkan kan lórí rẹ̀ àfi ewé, ó wá sọ fún un pé: “Kí èso kankan má so lórí rẹ mọ́ títí láé.” Igi ọ̀pọ̀tọ́ náà sì rọ lójú ẹsẹ̀.
20 Nígbà tí àwọn ọmọ ẹ̀yìn rí èyí, ó yà wọ́n lẹ́nu, wọ́n sì sọ pé: “Kí ló mú kí igi ọ̀pọ̀tọ́ náà rọ lójú ẹsẹ̀?”
21 Jésù fèsì pé: “Lóòótọ́ ni mo sọ fún yín, tí ẹ bá ní ìgbàgbọ́, tí ẹ ò sì ṣiyèméjì, ohun tí mo ṣe sí igi ọ̀pọ̀tọ́ náà nìkan kọ́ lẹ máa lè ṣe, àmọ́ tí ẹ bá sọ fún òkè yìí pé, ‘Dìde, wọnú òkun,’ ó máa ṣẹlẹ̀.
22 Gbogbo ohun tí ẹ bá sì béèrè nínú àdúrà, tí ẹ bá ní ìgbàgbọ́, ẹ máa rí i gbà.”
23 Lẹ́yìn tó lọ sínú tẹ́ńpìlì, àwọn olórí àlùfáà àti àwọn àgbààgbà àwọn èèyàn náà wá sọ́dọ̀ rẹ̀ nígbà tó ń kọ́ni, wọ́n sì sọ pé: “Àṣẹ wo lo fi ń ṣe àwọn nǹkan yìí? Ta ló sì fún ọ ní àṣẹ yìí?”
24 Jésù dá wọn lóhùn pé: “Èmi náà á bi yín ní ohun kan, tí ẹ bá sọ fún mi, èmi náà á sọ àṣẹ tí mo fi ń ṣe àwọn nǹkan yìí fún yín:
25 Ìrìbọmi tí Jòhánù ṣe fún àwọn èèyàn, ibo ló ti wá? Ṣé láti ọ̀run ni àbí látọ̀dọ̀ èèyàn?” Wọ́n bẹ̀rẹ̀ sí í rò ó láàárín ara wọn pé: “Tí a bá sọ pé, ‘Láti ọ̀run,’ ó máa sọ fún wa pé, ‘Kí ló wá dé tí ẹ ò gbà á gbọ́?’
26 Àmọ́ tí a bá sọ pé, ‘Látọ̀dọ̀ èèyàn,’ ẹ̀rù àwọn èrò yìí ń bà wá, torí wòlíì ni gbogbo wọn ka Jòhánù sí.”
27 Torí náà, wọ́n dá Jésù lóhùn pé: “A ò mọ̀.” Ó wá sọ fún wọn pé: “Èmi náà ò ní sọ àṣẹ tí mo fi ń ṣe àwọn nǹkan yìí fún yín.
28 “Kí lèrò yín? Ọkùnrin kan ní ọmọ méjì. Ó lọ bá àkọ́kọ́, ó sọ pé, ‘Ọmọ, lọ ṣiṣẹ́ nínú ọgbà àjàrà lónìí.’
29 Ọmọ náà fèsì pé, ‘Mi ò lọ,’ àmọ́ lẹ́yìn náà, ó pèrò dà, ó sì lọ.
30 Ó lọ bá ìkejì, ó sọ ohun kan náà fún un. Ọmọ náà sì fèsì pé, ‘Màá lọ Sà,’ àmọ́ kò lọ.
31 Èwo nínú àwọn méjèèjì ló ṣe ìfẹ́ bàbá rẹ̀?” Wọ́n sọ pé: “Èyí àkọ́kọ́.” Jésù sọ fún wọn pé: “Lóòótọ́ ni mo sọ fún yín pé, àwọn agbowó orí àti àwọn aṣẹ́wó máa ṣáájú yín lọ sínú Ìjọba Ọlọ́run.
32 Torí Jòhánù wá sọ́dọ̀ yín ní ọ̀nà òdodo, àmọ́ ẹ ò gbà á gbọ́. Ṣùgbọ́n àwọn agbowó orí àti àwọn aṣẹ́wó gbà á gbọ́, kódà nígbà tí ẹ rí èyí, ẹ ò pèrò dà lẹ́yìn náà kí ẹ lè gbà á gbọ́.
33 “Ẹ gbọ́ àpèjúwe míì: Ọkùnrin kan wà, ó ní ilẹ̀, ó gbin àjàrà, ó sì ṣe ọgbà yí i ká, ó gbẹ́ ibi tí wọ́n ti ń fún wáìnì sínú rẹ̀, ó sì kọ́ ilé gogoro kan; ó wá gbé e fún àwọn tó ń dáko, ó sì rin ìrìn àjò lọ sí ilẹ̀ òkèèrè.
34 Nígbà tó di àsìkò tí èso ń so, ó rán àwọn ẹrú rẹ̀ lọ sọ́dọ̀ àwọn tó ń dáko náà pé kí wọ́n gba àwọn èso rẹ̀ wá.
35 Àmọ́ àwọn tó ń dáko náà mú àwọn ẹrú rẹ̀, wọ́n lu ọ̀kan nílùkulù, wọ́n pa ìkejì, wọ́n sì sọ òmíràn lókùúta.
36 Ó tún rán àwọn ẹrú míì, tí wọ́n pọ̀ ju àwọn ti àkọ́kọ́ lọ, àmọ́ ohun kan náà ni wọ́n ṣe sí àwọn yìí.
37 Níkẹyìn, ó rán ọmọ rẹ̀ sí wọn, ó ní, ‘Wọ́n máa bọ̀wọ̀ fún ọmọ mi.’
38 Nígbà tí wọ́n rí ọmọ náà, àwọn tó ń dáko náà sọ fún ara wọn pé, ‘Ẹni tó máa jogún rẹ̀ nìyí. Ẹ wá, ẹ jẹ́ ká pa á, ká sì gba ogún rẹ̀!’
39 Torí náà, wọ́n mú un, wọ́n jù ú sí ìta ọgbà àjàrà náà, wọ́n sì pa á.
40 Tí ẹni tó ni ọgbà àjàrà náà bá wá dé, kí ló máa ṣe fún àwọn tó ń dáko yẹn?”
41 Wọ́n sọ fún un pé: “Torí pé èèyàn burúkú ni wọ́n, ó máa mú ìparun tó lágbára wá sórí wọn, ó sì máa gbé ọgbà àjàrà náà fún àwọn míì tó ń dáko, tí wọ́n máa fún un ní èso nígbà tí àkókò bá tó.”
42 Jésù sọ fún wọn pé: “Ṣé ẹ ò tíì kà á nínú Ìwé Mímọ́ rí pé, ‘Òkúta tí àwọn kọ́lékọ́lé kọ̀ sílẹ̀, òun ló wá di olórí òkúta igun ilé. Ọ̀dọ̀ Jèhófà ni èyí ti wá, ó sì jẹ́ ìyanu lójú wa’?
43 Ìdí nìyí tí mo fi sọ fún yín pé, a máa gba Ìjọba Ọlọ́run kúrò lọ́wọ́ yín, a sì máa fún orílẹ̀-èdè tó ń mú èso rẹ̀ jáde.
44 Bákan náà, ẹni tó bá kọ lu òkúta yìí máa fọ́ túútúú. Tó bá sì bọ́ lu ẹnikẹ́ni, ó máa rún ẹni náà wómúwómú.”
45 Nígbà tí àwọn olórí àlùfáà àti àwọn Farisí gbọ́ àwọn àpèjúwe rẹ̀, wọ́n mọ̀ pé àwọn ló ń bá wí.
46 Bó tiẹ̀ jẹ́ pé wọ́n fẹ́ mú un, wọ́n ń bẹ̀rù àwọn èrò, torí wòlíì ni àwọn èèyàn náà kà á sí.
22 Jésù tún fi àwọn àpèjúwe bá wọn sọ̀rọ̀, ó sọ pé:
2 “A lè fi Ìjọba ọ̀run wé ọba kan tó se àsè ìgbéyàwó fún ọmọkùnrin rẹ̀.
3 Ó wá rán àwọn ẹrú rẹ̀ kí wọ́n lọ pe àwọn tí wọ́n pè síbi àsè ìgbéyàwó náà wá, àmọ́ wọn ò fẹ́ wá.
4 Ó tún rán àwọn ẹrú míì, ó sọ pé, ‘Ẹ sọ fún àwọn tí a pè, pé: “Ẹ wò ó! Mo ti pèsè oúnjẹ alẹ́ mi sílẹ̀, mo ti pa àwọn akọ màlúù mi àtàwọn ẹran mi tó sanra, gbogbo nǹkan sì ti wà ní sẹpẹ́. Ẹ wá síbi àsè ìgbéyàwó náà.”’
5 Àmọ́ wọn ò kà á sí, wọ́n jáde lọ, ọ̀kan lọ sí oko rẹ̀, òmíràn lọ síbi òwò rẹ̀;
6 àmọ́ àwọn tó kù gbá àwọn ẹrú rẹ̀ mú, wọ́n kàn wọ́n lábùkù, wọ́n sì pa wọ́n.
7 “Inú bí ọba náà, ló bá rán àwọn ọmọ ogun rẹ̀ lọ pa àwọn apààyàn náà, ó sì dáná sun ìlú wọn.
8 Ó wá sọ fún àwọn ẹrú rẹ̀ pé, ‘Àsè ìgbéyàwó náà ti wà ní sẹpẹ́, àmọ́ àwọn tí a pè kò yẹ.
9 Torí náà, ẹ lọ sí àwọn ojú ọ̀nà tó jáde látinú ìlú, kí ẹ sì pe ẹnikẹ́ni tí ẹ bá rí wá síbi àsè ìgbéyàwó náà.’
10 Àwọn ẹrú náà ṣe bẹ́ẹ̀, wọ́n jáde lọ sí àwọn ojú ọ̀nà, wọ́n sì kó gbogbo àwọn tí wọ́n rí jọ, ẹni burúkú àti ẹni rere; àwọn tó ń jẹun sì kún inú yàrá tí wọ́n ti ń ṣe ayẹyẹ ìgbéyàwó náà.
11 “Nígbà tí ọba náà wọlé wá wo àwọn àlejò, ó tajú kán rí ọkùnrin kan tí kò wọ aṣọ ìgbéyàwó.
12 Ó wá bi í pé, ‘Ọ̀gbẹ́ni, báwo lo ṣe wọlé síbí láìwọ aṣọ ìgbéyàwó?’ Ọkùnrin náà ò lè sọ nǹkan kan.
13 Ọba wá sọ fún àwọn ìránṣẹ́ rẹ̀ pé, ‘Ẹ dè é tọwọ́ tẹsẹ̀, kí ẹ sì jù ú sínú òkùnkùn níta. Ibẹ̀ lá ti máa sunkún, tí á sì ti máa payín keke.’
14 “Torí ọ̀pọ̀ la pè, àmọ́ díẹ̀ la yàn.”
15 Àwọn Farisí wá lọ gbìmọ̀ pọ̀, kí wọ́n lè fi ọ̀rọ̀ rẹ̀ mú un.
16 Torí náà, wọ́n rán àwọn ọmọ ẹ̀yìn wọn sí i, pẹ̀lú àwọn ọmọ ẹgbẹ́ Hẹ́rọ́dù, wọ́n sọ pé: “Olùkọ́, a mọ̀ pé olóòótọ́ ni ọ́, ò ń kọ́ni ní ọ̀nà Ọlọ́run ní òtítọ́, o kì í wá ojúure ẹnikẹ́ni, torí kì í ṣe ìrísí àwọn èèyàn lò ń wò.
17 Torí náà, sọ fún wa, kí lèrò rẹ? Ṣé ó bófin mu láti san owó orí fún Késárì àbí kò bófin mu?”
18 Àmọ́ Jésù mọ èrò burúkú wọn, ó sọ pé: “Ẹ̀yin alágàbàgebè, kí ló dé tí ẹ̀ ń dán mi wò?
19 Ẹ fi ẹyọ owó tí ẹ fi ń san owó orí hàn mí.” Wọ́n mú owó dínárì kan wá fún un.
20 Ó sì sọ fún wọn pé: “Àwòrán àti àkọlé ta nìyí?”
21 Wọ́n sọ pé: “Ti Késárì ni.” Ó wá sọ fún wọn pé: “Torí náà, ẹ san àwọn ohun ti Késárì pa dà fún Késárì, àmọ́ ẹ fi àwọn ohun ti Ọlọ́run fún Ọlọ́run.”
22 Nígbà tí wọ́n gbọ́ ìyẹn, ó yà wọ́n lẹ́nu, wọ́n kúrò lọ́dọ̀ rẹ̀, wọ́n sì lọ.
23 Lọ́jọ́ yẹn, àwọn Sadusí, tí wọ́n sọ pé kò sí àjíǹde, wá bi í pé:
24 “Olùkọ́, Mósè sọ pé: ‘Tí ọkùnrin èyíkéyìí bá kú láìní ọmọ, kí arákùnrin rẹ̀ fẹ́ ìyàwó rẹ̀, kó sì bímọ fún arákùnrin rẹ̀.’
25 Ó ṣẹlẹ̀ pé arákùnrin méje wà pẹ̀lú wa. Ẹni àkọ́kọ́ fẹ́ ìyàwó, ó sì kú, ó fi ìyàwó rẹ̀ sílẹ̀ fún arákùnrin rẹ̀, nígbà tó jẹ́ pé kò bí ọmọ kankan.
26 Ohun kan náà ló ṣẹlẹ̀ sí ẹnì kejì àti ẹnì kẹta, títí dórí ẹnì keje.
27 Nígbẹ̀yìn-gbẹ́yín, obìnrin náà kú.
28 Tí àwọn méjèèje bá wá jíǹde, èwo nínú wọn ló máa fẹ́? Torí gbogbo wọn ni wọ́n ti fi ṣe aya.”
29 Jésù dá wọn lóhùn pé: “Ẹ ti ṣàṣìṣe, torí pé ẹ ò mọ Ìwé Mímọ́, ẹ ò sì mọ agbára Ọlọ́run;
30 torí nígbà àjíǹde, àwọn ọkùnrin kì í gbéyàwó, a kì í sì í fa àwọn obìnrin fún ọkọ, àmọ́ wọ́n máa dà bí àwọn áńgẹ́lì ní ọ̀run.
31 Ní ti àjíǹde àwọn òkú, ṣé ẹ ò tíì ka ohun tí Ọlọ́run sọ fún yín ni, pé:
32 ‘Èmi ni Ọlọ́run Ábúráhámù, Ọlọ́run Ísákì àti Ọlọ́run Jékọ́bù’? Kì í ṣe Ọlọ́run àwọn òkú, àmọ́ ó jẹ́ Ọlọ́run àwọn alààyè.”
33 Nígbà tí àwọn èrò náà gbọ́ ìyẹn, bó ṣe ń kọ́ni lẹ́kọ̀ọ́ yà wọ́n lẹ́nu.
34 Lẹ́yìn tí àwọn Farisí gbọ́ pé ó ti pa àwọn Sadusí lẹ́nu mọ́, wọ́n kóra jọ, wọ́n sì wá.
35 Ọ̀kan lára wọn, tó mọ Òfin dunjú, bi í ní ìbéèrè láti dán an wò:
36 “Olùkọ́, àṣẹ wo ló tóbi jù lọ nínú Òfin?”
37 Ó sọ fún un pé: “‘Kí o fi gbogbo ọkàn rẹ àti gbogbo ara rẹ àti gbogbo èrò rẹ nífẹ̀ẹ́ Jèhófà Ọlọ́run rẹ.’
38 Èyí ni àṣẹ tó tóbi jù lọ, tó sì jẹ́ àkọ́kọ́.
39 Ìkejì tó dà bíi rẹ̀ nìyí: ‘Kí o nífẹ̀ẹ́ ọmọnìkejì rẹ bí ara rẹ.’
40 Àṣẹ méjì yìí ni gbogbo Òfin àti àwọn Wòlíì rọ̀ mọ́.”
41 Nígbà tí àwọn Farisí kóra jọ, Jésù bi wọ́n pé:
42 “Kí lèrò yín nípa Kristi? Ọmọ ta ni?” Wọ́n sọ fún un pé: “Ọmọ Dáfídì ni.”
43 Ó bi wọ́n pé: “Kí wá nìdí tí Dáfídì fi pè é ní Olúwa nípasẹ̀ ìmísí, tó sọ pé,
44 ‘Jèhófà sọ fún Olúwa mi pé: “Jókòó sí ọwọ́ ọ̀tún mi, títí màá fi fi àwọn ọ̀tá rẹ sábẹ́ ẹsẹ̀ rẹ”’?
45 Tí Dáfídì bá pè é ní Olúwa, báwo ló ṣe jẹ́ ọmọ rẹ̀?”
46 Kò sẹ́ni tó lè dá a lóhùn rárá, láti ọjọ́ yẹn lọ, kò sẹ́ni tó jẹ́ bi í ní ìbéèrè mọ́.
23 Jésù wá bá àwọn èrò náà àti àwọn ọmọ ẹ̀yìn rẹ̀ sọ̀rọ̀, ó ní:
2 “Àwọn akọ̀wé òfin àti àwọn Farisí ti fi ara wọn sí orí ìjókòó Mósè.
3 Torí náà, gbogbo ohun tí wọ́n bá sọ fún yín ni kí ẹ ṣe, kí ẹ sì máa pa mọ́, àmọ́ ẹ má ṣe ohun tí wọ́n ń ṣe, torí tí wọ́n bá sọ̀rọ̀, wọn kì í ṣe ohun tí wọ́n sọ.
4 Wọ́n ń di àwọn ẹrù tó wúwo, wọ́n sì ń gbé e sí èjìká àwọn èèyàn, àmọ́ àwọn fúnra wọn ò ṣe tán láti fi ìka wọn sún un.
5 Torí kí àwọn èèyàn lè rí wọn ni wọ́n ṣe ń ṣe gbogbo ohun tí wọ́n ń ṣe, wọ́n fẹ àwọn akóló tí wọ́n ń kó ìwé mímọ́ sí, èyí tí wọ́n ń dè mọ́ra láti dáàbò bo ara wọn, wọ́n sì mú kí wajawaja etí aṣọ wọn gùn.
6 Wọ́n fẹ́ràn ibi tó lọ́lá jù níbi oúnjẹ alẹ́ àti ìjókòó iwájú nínú àwọn sínágọ́gù,
7 wọ́n fẹ́ràn kí wọ́n máa kí wọn níbi ọjà, kí àwọn èèyàn sì máa pè wọ́n ní Rábì.
8 Àmọ́ ní tiyín, kí wọ́n má pè yín ní Rábì, torí Olùkọ́ kan lẹ ní, arákùnrin sì ni gbogbo yín.
9 Bákan náà, ẹ má pe ẹnikẹ́ni ní baba yín ní ayé, torí Baba kan lẹ ní, Ẹni tó wà ní ọ̀run.
10 Kí wọ́n má sì pè yín ní aṣáájú, torí Aṣáájú kan lẹ ní, Kristi.
11 Àmọ́ kí ẹni tó tóbi jù lọ láàárín yín jẹ́ ìránṣẹ́ yín.
12 Ẹnikẹ́ni tó bá gbé ara rẹ̀ ga, a máa rẹ̀ ẹ́ sílẹ̀, ẹnikẹ́ni tó bá sì rẹ ara rẹ̀ sílẹ̀, a máa gbé e ga.
13 “Ẹ gbé, ẹ̀yin akọ̀wé òfin àti Farisí, ẹ̀yin alágàbàgebè! torí pé ẹ ti Ìjọba ọ̀run pa mọ́ àwọn èèyàn; ẹ̀yin fúnra yín ò wọlé, ẹ ò sì jẹ́ kí àwọn tó fẹ́ wọlé ráyè wọlé.
15 “Ẹ gbé, ẹ̀yin akọ̀wé òfin àti Farisí, ẹ̀yin alágàbàgebè! torí pé ẹ̀ ń rìnrìn àjò gba orí òkun àti ilẹ̀ láti sọ ẹnì kan di aláwọ̀ṣe, tó bá sì ti dà bẹ́ẹ̀, ẹ máa sọ ọ́ di ẹni tí Gẹ̀hẹ́nà tọ́ sí ní ìlọ́po méjì jù yín lọ.
16 “Ẹ gbé, ẹ̀yin afọ́jú tó ń fini mọ̀nà, tó ń sọ pé, ‘Tí ẹnikẹ́ni bá fi tẹ́ńpìlì búra, kò ṣe nǹkan kan; àmọ́ tí ẹnikẹ́ni bá fi wúrà tẹ́ńpìlì búra, dandan ni kó ṣe ohun tó búra.’
17 Ẹ̀yin òmùgọ̀ àti afọ́jú! Ní tòótọ́, èwo ló tóbi jù, ṣé wúrà ni àbí tẹ́ńpìlì tó sọ wúrà di mímọ́?
18 Bákan náà, ‘Tí ẹnikẹ́ni bá fi pẹpẹ búra, kò ṣe nǹkan kan; àmọ́ tí ẹnikẹ́ni bá fi ẹ̀bùn tó wà lórí rẹ̀ búra, dandan ni kó ṣe ohun tó búra.’
19 Ẹ̀yin afọ́jú! Èwo ló tóbi jù ní tòótọ́, ṣé ẹ̀bùn ni àbí pẹpẹ tó sọ ẹ̀bùn di mímọ́?
20 Torí náà, ẹnikẹ́ni tó bá fi pẹpẹ búra ń fi pẹpẹ náà àti gbogbo ohun tó wà lórí rẹ̀ búra;
21 ẹnikẹ́ni tó bá sì fi tẹ́ńpìlì búra ń fi tẹ́ńpìlì náà àti Ẹni tó ń gbé inú rẹ̀ búra;
22 ẹnikẹ́ni tó bá sì fi ọ̀run búra ń fi ìtẹ́ Ọlọ́run àti Ẹni tó jókòó sórí rẹ̀ búra.
23 “Ẹ gbé, ẹ̀yin akọ̀wé òfin àti Farisí, ẹ̀yin alágàbàgebè! torí pé ẹ̀ ń san ìdá mẹ́wàá ewéko míńtì, dílì àti kúmínì, àmọ́ ẹ ò ka àwọn ọ̀rọ̀ tó ṣe pàtàkì jù nínú Òfin sí, ìyẹn ìdájọ́ òdodo, àánú àti òtítọ́. Ó yẹ kí ẹ ṣe àwọn nǹkan yìí, àmọ́ kò yẹ kí ẹ ṣàìka àwọn nǹkan yòókù sí.
24 Ẹ̀yin afọ́jú tó ń fini mọ̀nà, tó ń sẹ́ kòkòrò tín-tìn-tín, àmọ́ tó ń gbé ràkúnmí mì káló!
25 “Ẹ gbé, ẹ̀yin akọ̀wé òfin àti Farisí, ẹ̀yin alágàbàgebè! torí pé ẹ̀ ń fọ ẹ̀yìn ife àti abọ́ mọ́, àmọ́ wọ̀bìà àti ìkẹ́rabàjẹ́ kún inú wọn.
26 Farisí afọ́jú, kọ́kọ́ fọ inú ife àti abọ́ mọ́, kí ẹ̀yìn rẹ̀ náà lè mọ́.
27 “Ẹ gbé, ẹ̀yin akọ̀wé òfin àti Farisí, ẹ̀yin alágàbàgebè!  torí pé ẹ dà bí àwọn sàréè tí wọ́n kùn lẹ́fun, tí wọ́n rẹwà níta lóòótọ́, àmọ́ tó jẹ́ pé àwọn egungun òkú èèyàn àti onírúurú ohun àìmọ́ ló kún inú wọn.
28 Bẹ́ẹ̀ náà lẹ ṣe jẹ́ olódodo lójú àwọn èèyàn, àmọ́ ìwà àgàbàgebè kún inú yín, ẹ sì jẹ́ arúfin.
29 “Ẹ gbé, ẹ̀yin akọ̀wé òfin àti Farisí, ẹ̀yin alágàbàgebè! torí pé ẹ̀ ń kọ́ sàréè àwọn wòlíì, ẹ sì ń ṣe ibojì àwọn olódodo lọ́ṣọ̀ọ́,
30 ẹ sì sọ pé, ‘Ká ní a wà láyé nígbà ayé àwọn baba ńlá wa ni, a ò ní lọ́wọ́ sí bí wọ́n ṣe ta ẹ̀jẹ̀ àwọn wòlíì sílẹ̀.’
31 Torí náà, ẹ̀ ń jẹ́rìí ta ko ara yín pé ọmọ àwọn tó pa àwọn wòlíì ni yín.
32 Tó bá rí bẹ́ẹ̀, ẹ mú kí òṣùwọ̀n àwọn baba ńlá yín kún.
33 “Ẹ̀yin ejò, ọmọ paramọ́lẹ̀, báwo lẹ ṣe máa bọ́ nínú ìdájọ́ Gẹ̀hẹ́nà?
34 Torí èyí, mò ń rán àwọn wòlíì, àwọn amòye àtàwọn tó ń kọ́ni ní gbangba sí yín. Ẹ máa pa àwọn kan lára wọn, ẹ sì máa kàn wọ́n mọ́gi, ẹ máa na àwọn kan lára wọn nínú àwọn sínágọ́gù yín, ẹ sì máa ṣe inúnibíni sí wọn láti ìlú dé ìlú,
35 kí ẹ lè jẹ̀bi ẹ̀jẹ̀ gbogbo àwọn olódodo tí wọ́n ta sílẹ̀ ní ayé, látorí ẹ̀jẹ̀ Ébẹ́lì olódodo dórí ẹ̀jẹ̀ Sekaráyà ọmọ Barakáyà, ẹni tí ẹ pa láàárín ibi mímọ́ àti pẹpẹ.
36 Lóòótọ́ ni mo sọ fún yín, gbogbo nǹkan yìí máa wá sórí ìran yìí.
37 “Jerúsálẹ́mù, Jerúsálẹ́mù, ìlú tó ń pa àwọn wòlíì, tó sì ń sọ àwọn tí a rán sí i lókùúta, wo bí mo ṣe máa ń fẹ́ kó àwọn ọmọ rẹ jọ tó lọ́pọ̀ ìgbà, bí ìgbà tí àgbébọ̀ adìyẹ ń kó àwọn ọmọ rẹ̀ jọ sábẹ́ ìyẹ́ rẹ̀! Àmọ́ ẹ ò fẹ́ bẹ́ẹ̀.
38 Ẹ wò ó! A ti pa ilé yín tì fún yín.
39 Torí mò ń sọ fún yín pé, ó dájú pé ẹ ò ní rí mi láti ìsinsìnyí títí ẹ fi máa sọ pé, ‘Ìbùkún ni fún ẹni tó ń bọ̀ ní orúkọ Jèhófà!’”
24 Bí Jésù ṣe ń kúrò ní tẹ́ńpìlì, àwọn ọmọ ẹ̀yìn rẹ̀ wá láti fi àwọn ilé tẹ́ńpìlì hàn án.
2 Ó sọ fún wọn pé: “Ṣebí ẹ rí gbogbo nǹkan yìí? Lóòótọ́ ni mo sọ fún yín, ó dájú pé wọn ò ní fi òkúta kan sílẹ̀ lórí òkúta míì níbí, láìwó o palẹ̀.”
3 Nígbà tó jókòó sórí Òkè Ólífì, àwọn ọmọ ẹ̀yìn wá bá a ní òun nìkan, wọ́n sọ pé: “Sọ fún wa, ìgbà wo ni àwọn nǹkan yìí máa ṣẹlẹ̀, kí ló sì máa jẹ́ àmì pé o ti wà níhìn-ín àti ti ìparí ètò àwọn nǹkan?”
4 Jésù dá wọn lóhùn pé: “Ẹ ṣọ́ra kí ẹnì kankan má ṣì yín lọ́nà,
5 torí ọ̀pọ̀ èèyàn máa wá ní orúkọ mi, wọ́n á sọ pé, ‘Èmi ni Kristi,’ wọ́n sì máa ṣi ọ̀pọ̀ èèyàn lọ́nà.
6 Ẹ máa gbọ́ nípa àwọn ogun, ẹ sì máa gbọ́ ìròyìn nípa àwọn ogun. Kí ẹ rí i pé ẹ ò bẹ̀rù, torí àwọn nǹkan yìí gbọ́dọ̀ ṣẹlẹ̀, àmọ́ òpin ò tíì dé.
7 “Torí orílẹ̀-èdè máa dìde sí orílẹ̀-èdè àti ìjọba sí ìjọba, àìtó oúnjẹ àti ìmìtìtì ilẹ̀ sì máa wà láti ibì kan dé ibòmíì.
8 Gbogbo nǹkan yìí jẹ́ ìbẹ̀rẹ̀ wàhálà tó ń fa ìrora.
9 “Nígbà náà, àwọn èèyàn máa fà yín lé ìpọ́njú lọ́wọ́, wọ́n á sì pa yín, gbogbo orílẹ̀-èdè sì máa kórìíra yín nítorí orúkọ mi.
10 Bákan náà, ọ̀pọ̀ èèyàn ló máa kọsẹ̀ nígbà yẹn, wọ́n máa dalẹ̀ ara wọn, wọ́n á sì kórìíra ara wọn.
11 Ọ̀pọ̀lọpọ̀ wòlíì èké máa dìde, wọ́n sì máa ṣi ọ̀pọ̀ èèyàn lọ́nà;
12 torí pé ìwà tí kò bófin mu máa pọ̀ sí i, ìfẹ́ ọ̀pọ̀ jù lọ máa tutù.
13 Àmọ́ ẹni tó bá fara dà á dé òpin máa rí ìgbàlà.
14 A ó sì wàásù ìhìn rere Ìjọba yìí ní gbogbo ilẹ̀ ayé tí à ń gbé, kó lè jẹ́ ẹ̀rí fún gbogbo orílẹ̀-èdè, nígbà náà ni òpin yóò dé.
15 “Torí náà, tí ẹ bá tajú kán rí ohun ìríra tó ń fa ìsọdahoro, tó dúró ní ibi mímọ́, bí wòlíì Dáníẹ́lì ṣe sọ ọ́ (kí òǹkàwé lo òye),
16 nígbà náà, kí àwọn tó wà ní Jùdíà bẹ̀rẹ̀ sí í sá lọ sí àwọn òkè.
17 Kí ẹni tó wà lórí ilé má sọ̀ kalẹ̀ wá kó ẹrù kúrò nínú ilé rẹ̀,
18 kí ẹni tó wà ní pápá má sì pa dà wá mú aṣọ àwọ̀lékè rẹ̀.
19 Ó mà ṣe o, fún àwọn aláboyún àti àwọn tó ń tọ́ ọmọ jòjòló ní àwọn ọjọ́ yẹn o!
20 Ẹ máa gbàdúrà kí ìgbà tí ẹ máa sá má lọ bọ́ sí ìgbà òtútù tàbí ọjọ́ Sábáàtì;
21 torí ìpọ́njú ńlá máa wà nígbà náà, irú èyí tí kò tíì ṣẹlẹ̀ rí láti ìbẹ̀rẹ̀ ayé títí di báyìí, àní, irú rẹ̀ kò ní ṣẹlẹ̀ mọ́.
22 Kódà, ẹran ara kankan ò ní là á já, àfi tí a bá dín àwọn ọjọ́ yẹn kù; àmọ́ nítorí àwọn àyànfẹ́, a máa dín àwọn ọjọ́ yẹn kù.
23 “Nígbà yẹn, tí ẹnikẹ́ni bá sọ fún yín pé, ‘Wò ó! Kristi wà níbí’ tàbí ‘Lọ́hùn-ún!’ ẹ má gbà á gbọ́.
24 Torí àwọn èké Kristi àti àwọn wòlíì èké máa dìde, wọ́n sì máa ṣe àwọn iṣẹ́ àmì àti àwọn iṣẹ́ ìyanu tó lágbára, láti ṣi àwọn àyànfẹ́ pàápàá lọ́nà, tó bá ṣeé ṣe.
25 Ẹ wò ó! Mò ń kìlọ̀ fún yín ṣáájú.
26 Torí náà, tí àwọn èèyàn bá sọ fún yín pé, ‘Ẹ wò ó! Ó wà nínú aginjù,’ ẹ má lọ; ‘Ẹ wò ó! Ó wà nínú àwọn yàrá inú,’ ẹ má gbà á gbọ́.
27 Torí bí mànàmáná ṣe ń kọ láti ìlà oòrùn, tó sì ń mọ́lẹ̀ dé ìwọ̀ oòrùn, bẹ́ẹ̀ ló máa rí tí Ọmọ èèyàn bá ti wà níhìn-ín.
28 Ibikíbi tí òkú bá wà, ibẹ̀ ni àwọn ẹyẹ idì máa kóra jọ sí.
29 “Ẹsẹ̀kẹsẹ̀ lẹ́yìn ìpọ́njú àwọn ọjọ́ yẹn, oòrùn máa ṣókùnkùn, òṣùpá ò sì ní mọ́lẹ̀, àwọn ìràwọ̀ máa já bọ́ láti ọ̀run, a sì máa mi àwọn agbára ọ̀run.
30 Nígbà náà, àmì Ọmọ èèyàn máa fara hàn ní ọ̀run, ìbànújẹ́ máa mú kí gbogbo àwọn ẹ̀yà tó wà ní ayé lu ara wọn, wọ́n sì máa rí Ọmọ èèyàn tó ń bọ̀ lórí àwọsánmà ojú ọ̀run pẹ̀lú agbára àti ògo ńlá.
31 Ó máa rán àwọn áńgẹ́lì rẹ̀ jáde pẹ̀lú ìró kàkàkí tó rinlẹ̀, wọ́n sì máa kó àwọn àyànfẹ́ rẹ̀ jọ látinú atẹ́gùn mẹ́rẹ̀ẹ̀rin, láti ìkángun kan ọ̀run títí dé ìkángun kejì.
32 “Ní báyìí, ẹ kọ́ àpèjúwe yìí lára igi ọ̀pọ̀tọ́: Gbàrà tí ẹ̀ka rẹ̀ bá ṣẹ̀ṣẹ̀ yọ ọ̀mùnú, tó sì rúwé, ẹ mọ̀ pé ìgbà ẹ̀ẹ̀rùn ti sún mọ́lé.
33 Bákan náà, tí ẹ bá rí gbogbo nǹkan yìí, kí ẹ mọ̀ pé ó ti sún mọ́ ẹnu ọ̀nà.
34 Lóòótọ́ ni mo sọ fún yín pé, ó dájú pé ìran yìí ò ní kọjá lọ títí gbogbo nǹkan yìí fi máa ṣẹlẹ̀.
35 Ọ̀run àti ayé máa kọjá lọ, àmọ́ ó dájú pé àwọn ọ̀rọ̀ mi ò ní kọjá lọ.
36 “Ní ti ọjọ́ àti wákàtí yẹn, kò sí ẹni tó mọ̀ ọ́n, àwọn áńgẹ́lì ọ̀run àti Ọmọ pàápàá kò mọ̀ ọ́n, àfi Baba nìkan.
37 Torí bí àwọn ọjọ́ Nóà ṣe rí gẹ́lẹ́ ló máa rí tí Ọmọ èèyàn bá ti wà níhìn-ín.
38 Torí bó ṣe rí ní àwọn ọjọ́ yẹn ṣáájú Ìkún Omi, wọ́n ń jẹ, wọ́n sì ń mu, àwọn ọkùnrin ń gbéyàwó, a sì ń fa àwọn obìnrin fún ọkọ, títí di ọjọ́ tí Nóà wọ ọkọ̀ áàkì,
39 wọn ò fiyè sí i títí Ìkún Omi fi dé, tó sì gbá gbogbo wọn lọ, bẹ́ẹ̀ náà ni wíwàníhìn-ín Ọmọ èèyàn máa rí.
40 Nígbà yẹn, ọkùnrin méjì máa wà nínú pápá; a máa mú ọ̀kan lọ, a sì máa pa ìkejì tì.
41 Obìnrin méjì á máa lọ nǹkan lórí ọlọ; a máa mú ọ̀kan lọ, a sì máa pa ìkejì tì.
42 Torí náà, ẹ máa ṣọ́nà, torí pé ẹ ò mọ ọjọ́ tí Olúwa yín ń bọ̀.
43 “Ṣùgbọ́n ẹ mọ ohun kan: Ká ní baálé ilé mọ ìṣọ́ tí olè ń bọ̀ ni, ì bá má sùn, kò sì ní jẹ́ kí wọ́n ráyè wọ ilé òun.
44 Torí èyí, kí ẹ̀yin náà múra sílẹ̀, torí wákàtí tí ẹ kò ronú pé ó máa jẹ́ ni Ọmọ èèyàn ń bọ̀.
45 “Ní tòótọ́, ta ni ẹrú olóòótọ́ àti olóye tí ọ̀gá rẹ̀ yàn pé kó máa bójú tó àwọn ará ilé rẹ̀, kó máa fún wọn ní oúnjẹ wọn ní àkókò tó yẹ?
46 Aláyọ̀ ni ẹrú yẹn tí ọ̀gá rẹ̀ bá dé, tó sì rí i tó ń ṣe bẹ́ẹ̀!
47 Lóòótọ́ ni mo sọ fún yín, ó máa yàn án pé kó máa bójú tó gbogbo ohun ìní rẹ̀.
48 “Àmọ́ tí ẹrú burúkú yẹn bá lọ sọ nínú ọkàn rẹ̀ pé, ‘Ọ̀gá mi ń pẹ́,’
49 tó wá bẹ̀rẹ̀ sí í lu àwọn tí wọ́n jọ jẹ́ ẹrú, tó ń jẹ, tó sì ń mu pẹ̀lú àwọn ọ̀mùtí paraku,
50 ọ̀gá ẹrú yẹn máa dé ní ọjọ́ tí kò retí àti wákàtí tí kò mọ̀,
51 ó máa fi ìyà tó le jù lọ jẹ ẹ́, ó sì máa fi í sí àárín àwọn alágàbàgebè. Ibẹ̀ ni á ti máa sunkún, tí á sì ti máa payín keke.
25 “A lè fi Ìjọba ọ̀run wé wúńdíá mẹ́wàá tí wọ́n mú fìtílà wọn, tí wọ́n sì jáde lọ pàdé ọkọ ìyàwó.
2 Márùn-ún nínú wọ́n jẹ́ òmùgọ̀, márùn-ún sì jẹ́ olóye.
3 Àwọn òmùgọ̀ mú fìtílà wọn, àmọ́ wọn ò gbé òróró dání,
4 ṣùgbọ́n àwọn olóye rọ òróró sínú ìgò wọn, wọ́n sì gbé fìtílà wọn dání.
5 Nígbà tí ọkọ ìyàwó ò tètè dé, gbogbo wọn tòògbé, wọ́n sì sùn lọ.
6 Ni ariwo bá sọ láàárín òru pé: ‘Ọkọ ìyàwó ti dé! Ẹ jáde lọ pàdé rẹ̀.’
7 Gbogbo àwọn wúńdíá náà bá dìde, wọ́n sì tún fìtílà wọn ṣe.
8 Àwọn òmùgọ̀ sọ fún àwọn olóye pé, ‘Ẹ fún wa ní díẹ̀ nínú òróró yín, torí pé àwọn fìtílà wa ti fẹ́ kú.’
9 Àwọn olóye dá wọn lóhùn pé: ‘Ó ṣeé ṣe kó má tó àwa àti ẹ̀yin. Torí náà, ẹ lọ sọ́dọ̀ àwọn tó ń tà á, kí ẹ sì ra tiyín.’
10 Bí wọ́n ṣe ń lọ rà á, ọkọ ìyàwó dé. Àwọn wúńdíá tí wọ́n ti ṣe tán bá a wọlé síbi àsè ìgbéyàwó náà, a sì ti ilẹ̀kùn.
11 Lẹ́yìn náà, àwọn wúńdíá yòókù dé, wọ́n ní, ‘Ọ̀gá, Ọ̀gá, ṣílẹ̀kùn fún wa!’
12 Ó dá wọn lóhùn pé, ‘Kí n sọ òótọ́ fún yín, mi ò mọ̀ yín rí.’
13 “Torí náà, ẹ máa ṣọ́nà, torí pé ẹ ò mọ ọjọ́ tàbí wákàtí náà.
14 “Torí ṣe ló dà bí ọkùnrin kan tó fẹ́ rìnrìn àjò lọ sí ilẹ̀ òkèèrè, tó wá pe àwọn ẹrú rẹ̀, tó sì fa àwọn ohun ìní rẹ̀ lé wọn lọ́wọ́.
15 Ó fún ọ̀kan ní tálẹ́ńtì márùn-ún, ó fún òmíràn ní méjì, òmíràn ní ọ̀kan, ó fún kálukú bí agbára rẹ̀ ṣe mọ, ó sì lọ sí ilẹ̀ òkèèrè.
16 Lẹ́sẹ̀kẹsẹ̀, ẹni tó gba tálẹ́ńtì márùn-ún lọ, ó fi ṣòwò, ó sì jèrè márùn-ún sí i.
17 Bákan náà, ẹni tó gba méjì jèrè méjì sí i.
18 Àmọ́ ẹrú tó gba ẹyọ kan ṣoṣo lọ, ó gbẹ́ ilẹ̀, ó sì fi owó ọ̀gá rẹ̀ pa mọ́.
19 “Lẹ́yìn tó ti pẹ́ gan-an, ọ̀gá àwọn ẹrú yẹn dé, wọ́n sì jọ yanjú ọ̀rọ̀ owó.
20 Torí náà, ẹni tó gba tálẹ́ńtì márùn-ún wá, ó sì mú tálẹ́ńtì márùn-ún míì wá, ó ní, ‘Ọ̀gá, tálẹ́ńtì márùn-ún lo fún mi; wò ó, mo ti jèrè tálẹ́ńtì márùn-ún sí i.’
21 Ọ̀gá rẹ̀ sọ fún un pé: ‘O káre láé, ẹrú rere àti olóòótọ́! O jẹ́ olóòótọ́ lórí ohun díẹ̀. Màá fi ohun tó pọ̀ síkàáwọ́ rẹ. Bọ́ sínú ayọ̀ ọ̀gá rẹ.’
22 Lẹ́yìn náà, ẹni tó gba tálẹ́ńtì méjì wá, ó sì sọ pé, ‘Ọ̀gá, tálẹ́ńtì méjì lo fún mi; wò ó, mo ti jèrè tálẹ́ńtì méjì sí i.’
23 Ọ̀gá rẹ̀ sọ fún un pé: ‘O káre láé, ẹrú rere àti olóòótọ́! O jẹ́ olóòótọ́ lórí ohun díẹ̀. Màá fi ohun tó pọ̀ síkàáwọ́ rẹ. Bọ́ sínú ayọ̀ ọ̀gá rẹ.’
24 “Níkẹyìn, ẹrú tó gba tálẹ́ńtì kan wá, ó sì sọ pé: ‘Ọ̀gá, ẹni tó ṣòroó tẹ́ lọ́rùn ni mo mọ̀ ọ́ sí, o máa ń kárúgbìn níbi tí o ò fúnrúgbìn sí, o sì máa ń kó ọkà jọ níbi tí o ò ti fẹ́ ọkà.
25 Torí náà, ẹ̀rù bà mí, mo sì lọ fi tálẹ́ńtì rẹ pa mọ́ sínú ilẹ̀. Wò ó, gba nǹkan rẹ.’
26 Ọ̀gá rẹ̀ fún un lésì pé: ‘Ẹrú burúkú tó ń lọ́ra, o mọ̀ àbí, pé mò ń kárúgbìn níbi tí mi ò fúnrúgbìn sí, mo sì ń kó ọkà jọ níbi tí mi ò ti fẹ́ ọkà?
27 Tó bá rí bẹ́ẹ̀, ó yẹ kí o ti kó owó mi lọ sí báǹkì, tí mo bá sì dé, ǹ bá ti gbà á pẹ̀lú èlé.
28 “‘Torí náà, ẹ gba tálẹ́ńtì náà lọ́wọ́ rẹ̀, kí ẹ sì fún ẹni tó ní tálẹ́ńtì mẹ́wàá.
29 Torí gbogbo ẹni tó bá ní, a máa fi kún èyí tó ní, ó sì máa ní ọ̀pọ̀ yanturu. Àmọ́ ẹni tí kò bá ní, a máa gba èyí tó ní pàápàá kúrò lọ́wọ́ rẹ̀.
30 Ẹ ju ẹrú tí kò dáa fún ohunkóhun náà sínú òkùnkùn níta. Ibẹ̀ lá ti máa sunkún, tí á sì ti máa payín keke.’
31 “Tí Ọmọ èèyàn bá dé nínú ògo rẹ̀, tòun ti gbogbo áńgẹ́lì pẹ̀lú rẹ̀, nígbà náà, ó máa jókòó sórí ìtẹ́ ògo rẹ̀.
32 A máa kó gbogbo orílẹ̀-èdè jọ síwájú rẹ̀, ó sì máa ya àwọn èèyàn sọ́tọ̀ọ̀tọ̀, bí olùṣọ́ àgùntàn ṣe ń ya àgùntàn sọ́tọ̀ kúrò lára ewúrẹ́.
33 Ó máa kó àwọn àgùntàn sí ọwọ́ ọ̀tún rẹ̀, àmọ́ ó máa kó àwọn ewúrẹ́ sí òsì rẹ̀.
34 “Ọba máa wá sọ fún àwọn tó wà ní ọ̀tún rẹ̀ pé: ‘Ẹ wá, ẹ̀yin tí Baba mi ti bù kún, ẹ jogún Ìjọba tí a ti pèsè sílẹ̀ fún yín látìgbà ìpìlẹ̀ ayé.
35 Torí ebi pa mí, ẹ sì fún mi ní oúnjẹ; òùngbẹ gbẹ mí, ẹ sì fún mi ní nǹkan mu. Mo jẹ́ àjèjì, ẹ sì gbà mí lálejò;
36 mo wà ní ìhòòhò, ẹ sì fi aṣọ wọ̀ mí. Mo ṣàìsàn, ẹ sì tọ́jú mi. Mo wà lẹ́wọ̀n, ẹ sì wá wò mí.’
37 Àwọn olódodo máa wá dá a lóhùn pé: ‘Olúwa, ìgbà wo la rí ọ tí ebi ń pa ọ́, tí a sì fún ọ ní oúnjẹ tàbí tí òùngbẹ ń gbẹ ọ́, tí a sì fún ọ ní nǹkan mu?
38 Ìgbà wo la rí ọ ní àjèjì, tí a sì gbà ọ́ lálejò tàbí tí o wà ní ìhòòhò, tí a sì fi aṣọ wọ̀ ọ́?
39 Ìgbà wo la rí ọ tí ò ń ṣàìsàn tàbí tí o wà lẹ́wọ̀n, tí a sì wá wò ọ́?’
40 Ọba máa dá wọn lóhùn pé, ‘Lóòótọ́ ni mo sọ fún yín, torí pé ẹ ti ṣe é fún ọ̀kan lára àwọn arákùnrin mi tó kéré jù lọ yìí, ẹ ti ṣe é fún mi.’
41 “Ó máa wá sọ fún àwọn tó wà ní òsì rẹ̀ pé: ‘Ẹ kúrò lọ́dọ̀ mi, ẹ̀yin tí a ti gégùn-ún fún, ẹ lọ sínú iná àìnípẹ̀kun tí a ṣètò sílẹ̀ fún Èṣù àti àwọn áńgẹ́lì rẹ̀.
42 Nítorí ebi pa mí, àmọ́ ẹ ò fún mi ní oúnjẹ; òùngbẹ gbẹ mí, àmọ́ ẹ ò fún mi ní nǹkan kan mu.
43 Mo jẹ́ àjèjì, àmọ́ ẹ ò gbà mí lálejò; mo wà ní ìhòòhò, àmọ́ ẹ ò fi aṣọ wọ̀ mí; mo ṣàìsàn, mo sì wà lẹ́wọ̀n, àmọ́ ẹ ò tọ́jú mi.’
44 Àwọn náà á fi ọ̀rọ̀ yìí dá a lóhùn pé: ‘Olúwa, ìgbà wo la rí ọ tí ebi ń pa ọ́ tàbí tí òùngbẹ ń gbẹ ọ́ tàbí tí o jẹ́ àjèjì tàbí tí o wà ní ìhòòhò tàbí tí ò ń ṣàìsàn tàbí tí o wà lẹ́wọ̀n, tí a kò sì ṣe ìránṣẹ́ fún ọ?’
45 Ó máa dá wọn lóhùn pé: ‘Lóòótọ́ ni mo sọ fún yín, torí pé ẹ ò ṣe é fún ọ̀kan nínú àwọn tó kéré jù lọ yìí, ẹ ò ṣe é fún mi.’
46 Àwọn yìí máa lọ sínú ìparun àìnípẹ̀kun, ṣùgbọ́n àwọn olódodo sínú ìyè àìnípẹ̀kun.”
2 Àmọ́ lẹ́yìn ọjọ́ díẹ̀, ó tún wá sí Kápánáúmù, ìròyìn sì tàn káàkiri pé ó ti wà nílé.
2 Ọ̀pọ̀ èèyàn wá kóra jọ, débi pé kò sí àyè kankan mọ́ nínú ilé, kódà kò sí àyè lẹ́nu ọ̀nà, ó sì bẹ̀rẹ̀ sí í sọ ọ̀rọ̀ náà fún wọn.
3 Wọ́n gbé alárùn rọpárọsẹ̀ kan wá sọ́dọ̀ rẹ̀, àwọn mẹ́rin ló gbé e.
4 Àmọ́ wọn ò lè gbé e tààràtà dé ọ̀dọ̀ Jésù torí àwọn èrò, nítorí náà, wọ́n ṣí òrùlé ibi tí Jésù wà, wọ́n dá ihò lu síbẹ̀, wọ́n sì gba ojú ihò náà sọ ibùsùn tí alárùn rọpárọsẹ̀ náà dùbúlẹ̀ sí kalẹ̀.
5 Nígbà tí Jésù rí ìgbàgbọ́ tí wọ́n ní, ó sọ fún alárùn rọpárọsẹ̀ náà pé: “Ọmọ, a dárí àwọn ẹ̀ṣẹ̀ rẹ jì ọ́.”
6 Àwọn akọ̀wé òfin kan wà níbẹ̀, wọ́n jókòó, wọ́n ń rò ó lọ́kàn pé:
7 “Kí ló dé tí ọkùnrin yìí ń sọ̀rọ̀ báyìí? Ọ̀rọ̀ òdì ló ń sọ. Ta ló lè dárí ẹ̀ṣẹ̀ jini yàtọ̀ sí Ọlọ́run nìkan?”
8 Àmọ́ lẹ́sẹ̀kẹsẹ̀, Jésù fòye mọ̀ nípasẹ̀ ẹ̀mí rẹ̀ pé ohun tí wọ́n ń rò lọ́kàn nìyẹn, ó wá sọ fún wọn pé: “Kí ló dé tí ẹ̀ ń ro àwọn nǹkan yìí lọ́kàn yín?
9 Èwo ló rọrùn jù, láti sọ fún alárùn rọpárọsẹ̀ náà pé, ‘A dárí àwọn ẹ̀ṣẹ̀ rẹ jì ọ́,’ àbí láti sọ pé, ‘Dìde, gbé ibùsùn rẹ, kí o sì máa rìn’?
10 Àmọ́ kí ẹ lè mọ̀ pé Ọmọ èèyàn ní àṣẹ láti dárí àwọn ẹ̀ṣẹ̀ jini láyé—” ó sọ fún alárùn rọpárọsẹ̀ náà pé:
11 “Mò ń sọ fún ọ, Dìde, gbé ibùsùn rẹ, kí o sì máa lọ sílé rẹ.”
12 Ló bá dìde, ó gbé ibùsùn rẹ̀ lẹ́sẹ̀kẹsẹ̀, ó sì rìn jáde níwájú gbogbo wọn. Ẹnu ya gbogbo wọn, wọ́n sì yin Ọlọ́run lógo, wọ́n sọ pé: “A ò rí irú èyí rí.”
13 Ó tún jáde lọ sétí òkun, gbogbo àwọn èèyàn náà ń rọ́ wá sọ́dọ̀ rẹ̀ ṣáá, ó sì bẹ̀rẹ̀ sí í kọ́ wọn.
14 Bó ṣe ń kọjá lọ, ó tajú kán rí Léfì ọmọ Áfíọ́sì tó jókòó sí ọ́fíìsì àwọn agbowó orí, ó sì sọ fún un pé: “Máa tẹ̀ lé mi.” Ló bá dìde, ó sì tẹ̀ lé e.
15 Lẹ́yìn náà, nígbà tó ń jẹun nílé rẹ̀, ọ̀pọ̀ àwọn agbowó orí àti àwọn ẹlẹ́ṣẹ̀ ń bá Jésù àti àwọn ọmọ ẹ̀yìn rẹ̀ jẹun, torí pé ọ̀pọ̀ nínú wọn ló ń tẹ̀ lé e.
16 Àmọ́ nígbà tí àwọn akọ̀wé òfin lára àwọn Farisí rí i pé ó ń bá àwọn ẹlẹ́ṣẹ̀ àti àwọn agbowó orí jẹun, wọ́n bẹ̀rẹ̀ sí í sọ fún àwọn ọmọ ẹ̀yìn rẹ̀ pé: “Ṣé ó máa ń bá àwọn agbowó orí àti àwọn ẹlẹ́ṣẹ̀ jẹun ni?”
17 Bí Jésù ṣe gbọ́ ọ̀rọ̀ yìí, ó sọ fún wọn pé: “Àwọn tó lókun ò nílò oníṣègùn, àmọ́ àwọn tó ń ṣàìsàn nílò rẹ̀. Kì í ṣe àwọn olódodo ni mo wá pè, àwọn ẹlẹ́ṣẹ̀ ni.”
18 Àwọn ọmọ ẹ̀yìn Jòhánù àti àwọn Farisí máa ń gbààwẹ̀. Torí náà, wọ́n wá, wọ́n sì béèrè lọ́wọ́ rẹ̀ pé: “Kí ló dé tí àwọn ọmọ ẹ̀yìn Jòhánù àti àwọn ọmọ ẹ̀yìn àwọn Farisí máa ń gbààwẹ̀ àmọ́ tí àwọn ọmọ ẹ̀yìn rẹ kì í gbààwẹ̀?”
19 Jésù sọ fún wọn pé: “Tí ọkọ ìyàwó bá ṣì wà lọ́dọ̀ àwọn ọ̀rẹ́ ọkọ ìyàwó, kò sí ohun tó máa mú kí wọ́n gbààwẹ̀, àbí ó wà? Tí ọkọ ìyàwó bá ṣì wà lọ́dọ̀ wọn, wọn ò lè gbààwẹ̀.
20 Àmọ́ ọjọ́ ń bọ̀, tí a máa mú ọkọ ìyàwó kúrò lọ́dọ̀ wọn, wọ́n máa wá gbààwẹ̀ lọ́jọ́ yẹn.
21 Kò sí ẹni tó máa rán ègé aṣọ tí kò tíì sún kì mọ́ ara aṣọ àwọ̀lékè tó ti gbó. Tó bá ṣe bẹ́ẹ̀, aṣọ tuntun náà máa ya kúrò lára èyí tó ti gbó, ó sì máa ya ju ti tẹ́lẹ̀ lọ.
22 Bákan náà, kò sí ẹni tó máa rọ wáìnì tuntun sínú àpò awọ tó ti gbó. Tó bá ṣe bẹ́ẹ̀, wáìnì tuntun máa bẹ́ awọ náà, wáìnì náà máa dà nù, awọ náà sì máa bà jẹ́. Àmọ́ inú àpò awọ tuntun ni wọ́n máa ń rọ wáìnì tuntun sí.”
23 Bó ṣe ń gba oko ọkà kọjá ní Sábáàtì, àwọn ọmọ ẹ̀yìn rẹ̀ bẹ̀rẹ̀ sí í ya àwọn erín ọkà jẹ bí wọ́n ṣe ń lọ.
24 Àwọn Farisí wá sọ fún un pé: “Wò ó! Kí ló dé tí wọ́n ń ṣe ohun tí kò bófin mu lọ́jọ́ Sábáàtì?”
25 Àmọ́ ó sọ fún wọn pé: “Ṣé ẹ ò tíì ka ohun tí Dáfídì ṣe rí ni, nígbà tó ṣaláìní, tí ebi sì ń pa òun àti àwọn ọkùnrin tó wà pẹ̀lú rẹ̀?
26 Nínú ìtàn Ábíátárì olórí àlùfáà, bó ṣe wọ ilé Ọlọ́run, tó sì jẹ àwọn búrẹ́dì tí wọ́n ń gbé síwájú, èyí tí kò bófin mu fún ẹnikẹ́ni láti jẹ àfi àwọn àlùfáà, tó sì tún fún àwọn ọkùnrin tó wà pẹ̀lú rẹ̀ jẹ lára rẹ̀?”
27 Ó wá sọ fún wọn pé: “A dá Sábáàtì torí èèyàn, a ò dá èèyàn torí Sábáàtì.
28 Torí náà, Ọmọ èèyàn ni Olúwa, àní Olúwa Sábáàtì.”
7 Àwọn Farisí àti àwọn kan lára àwọn akọ̀wé òfin tí wọ́n wá láti Jerúsálẹ́mù kóra jọ yí i ká.
2 Wọ́n sì rí i tí àwọn kan lára àwọn ọmọ ẹ̀yìn rẹ̀ ń fi ọwọ́ àìmọ́ jẹun, ìyẹn ọwọ́ tí wọn ò wẹ̀.
3 (Torí àwọn Farisí àti gbogbo àwọn Júù kì í jẹun láìwẹ ọwọ́ wọn títí dé ìgúnpá, wọ́n rin kinkin mọ́ àṣà àtọwọ́dọ́wọ́ àwọn èèyàn àtijọ́,
4 tí wọ́n bá sì ti ọjà dé, wọn kì í jẹun àfi tí wọ́n bá wẹ ara wọn. Ọ̀pọ̀ àṣà àtọwọ́dọ́wọ́ míì wà tí wọ́n gbà, tí wọ́n sì rin kinkin mọ́, irú bí ìbatisí àwọn ife, ṣágo àti àwọn ohun èlò tí wọ́n fi bàbà ṣe.)
5 Àwọn Farisí àti àwọn akọ̀wé òfin yìí wá bi í pé: “Kí ló dé tí àwọn ọmọ ẹ̀yìn rẹ ò tẹ̀ lé àṣà àtọwọ́dọ́wọ́ àwọn èèyàn àtijọ́, àmọ́ tí wọ́n ń fi ọwọ́ àìmọ́ jẹun?”
6 Ó sọ fún wọn pé: “Bí Àìsáyà ṣe sọ tẹ́lẹ̀ nípa ẹ̀yin alágàbàgebè ló rí gẹ́lẹ́, ó kọ ọ́ pé, ‘Àwọn èèyàn yìí ń fi ètè wọn bọlá fún mi, àmọ́ ọkàn wọn jìnnà gan-an sí mi.
7 Lásán ni wọ́n ń jọ́sìn mi, torí pé àṣẹ èèyàn ni ẹ̀kọ́ tí wọ́n fi ń kọ́ni.’
8 Ẹ pa àṣẹ Ọlọ́run tì, ẹ wá ń rin kinkin mọ́ àṣà àtọwọ́dọ́wọ́ àwọn èèyàn.”
9 Ó tún sọ fún wọn pé: “Ẹ̀ ń dọ́gbọ́n kọ àṣẹ Ọlọ́run sílẹ̀ kí ẹ lè máa tẹ̀ lé àwọn àṣà àtọwọ́dọ́wọ́ yín.
10 Bí àpẹẹrẹ, Mósè sọ pé, ‘Bọlá fún bàbá rẹ àti ìyá rẹ,’ àti pé, ‘Kí ẹ pa ẹni tó bá sọ̀rọ̀ òdì sí bàbá tàbí ìyá rẹ̀.’
11 Àmọ́ ẹ sọ pé, ‘Tí ọkùnrin kan bá sọ fún bàbá tàbí ìyá rẹ̀ pé: “Kọ́bánì (ìyẹn, ẹ̀bùn tí a yà sí mímọ́ fún Ọlọ́run) ni ohunkóhun tí mo ní tó lè ṣe yín láǹfààní,”’
12 ẹ kì í jẹ́ kó ṣe ohunkóhun fún bàbá tàbí ìyá rẹ̀ mọ́.
13 Ẹ̀ ń tipa bẹ́ẹ̀ fi àṣà àtọwọ́dọ́wọ́ yín, tí ẹ fi lé àwọn èèyàn lọ́wọ́, sọ ọ̀rọ̀ Ọlọ́run di èyí tí kò lẹ́sẹ̀ nílẹ̀. Ọ̀pọ̀ irú nǹkan báyìí lẹ sì ń ṣe.”
14 Torí náà, ó tún pe àwọn èrò náà jọ sọ́dọ̀ ara rẹ̀, ó sì sọ fún wọn pé: “Gbogbo yín, ẹ fetí sí mi, kí ìtumọ̀ rẹ̀ sì yé yín.
15 Kò sí ohun kankan tó wá láti òde ara èèyàn tó sì wọnú rẹ̀ tó lè sọ ọ́ di aláìmọ́; àmọ́ àwọn ohun tó ń jáde látinú èèyàn ló ń sọ èèyàn di aláìmọ́.”
17 Nígbà tó kúrò lọ́dọ̀ àwọn èrò náà, tó wọ inú ilé kan, àwọn ọmọ ẹ̀yìn rẹ̀ bẹ̀rẹ̀ sí í bi í nípa àpèjúwe náà.
18 Torí náà, ó sọ fún wọn pé: “Ṣé kò yé ẹ̀yin náà bíi tiwọn ni? Ṣé ẹ ò mọ̀ pé kò sí ohun kankan tó wá láti òde ara èèyàn tó sì wọnú rẹ̀ tó lè sọ ọ́ di aláìmọ́,
19 torí pé inú ọkàn rẹ̀ kọ́ ló wọ̀, inú ikùn rẹ̀ ni, ó sì máa yà á jáde sínú kòtò ẹ̀gbin?” Ó tipa bẹ́ẹ̀ kéde pé gbogbo oúnjẹ ló mọ́.
20 Ó tún sọ pé: “Ohun tó ń tinú èèyàn jáde ló ń sọ ọ́ di aláìmọ́.
21 Torí láti inú, láti ọkàn àwọn èèyàn, ni àwọn èrò burúkú ti ń wá: ìṣekúṣe, olè jíjà, ìpànìyàn,
22 àwọn ìwà àgbèrè, ojúkòkòrò, àwọn ìwà burúkú, ẹ̀tàn, ìwà àìnítìjú, ojú tó ń ṣe ìlara, ọ̀rọ̀ òdì, ìgbéraga àti ìwà òmùgọ̀.
23 Láti inú ni gbogbo nǹkan burúkú yìí ti ń wá, tí wọ́n sì ń sọ èèyàn di aláìmọ́.”
24 Ó gbéra níbẹ̀, ó sì lọ sí agbègbè Tírè àti Sídónì. Ó wọ ilé kan níbẹ̀, kò sì fẹ́ kí ẹnikẹ́ni mọ̀ nípa rẹ̀, síbẹ̀ àwọn èèyàn mọ̀.
25 Lẹ́sẹ̀kẹsẹ̀, obìnrin kan tí ọmọbìnrin rẹ̀ kékeré ní ẹ̀mí àìmọ́ gbọ́ nípa rẹ̀, ó sì wá wólẹ̀ níbi ẹsẹ̀ rẹ̀.
26 Ará Gíríìsì ni obìnrin náà, ọmọ ilẹ̀ Foníṣíà ní Síríà; ó sì ń bẹ̀ ẹ́ ṣáá pé kó lé ẹ̀mí èṣù náà jáde lára ọmọbìnrin òun.
27 Àmọ́ ó sọ fún un pé: “Jẹ́ kí àwọn ọmọ kọ́kọ́ yó ná, torí kò tọ́ ká mú búrẹ́dì àwọn ọmọ, ká sì jù ú sí àwọn ajá kéékèèké.”
28 Àmọ́ obìnrin náà dá a lóhùn pé: “Bẹ́ẹ̀ ni sà, síbẹ̀, àwọn ajá kéékèèké tó wà lábẹ́ tábìlì pàápàá, máa ń jẹ lára èérún tó já bọ́ lọ́wọ́ àwọn ọmọ kéékèèké.”
29 Ó wá sọ fún un pé: “Torí ohun tí o sọ yìí, máa lọ; ẹ̀mí èṣù náà ti kúrò lára ọmọbìnrin rẹ.”
30 Torí náà, ó lọ sí ilé rẹ̀, ó sì rí i tí ọmọ kékeré náà dùbúlẹ̀ lórí ibùsùn, ẹ̀mí èṣù náà ti kúrò lára rẹ̀.
31 Nígbà tí Jésù pa dà láti agbègbè Tírè, ó gba Sídónì lọ sí Òkun Gálílì, ó gba agbègbè Dekapólì kọjá.
32 Wọ́n mú ọkùnrin adití kan tí kò lè sọ̀rọ̀ dáadáa wá bá a níbẹ̀, wọ́n sì bẹ̀ ẹ́ pé kó gbé ọwọ́ rẹ̀ lé e.
33 Ó mú ọkùnrin yẹn nìkan kúrò lọ́dọ̀ àwọn èrò náà lọ sí ẹ̀gbẹ́ kan. Ó ki ìka rẹ̀ bọ etí ọkùnrin náà méjèèjì, lẹ́yìn tó tutọ́, ó fọwọ́ kan ahọ́n rẹ̀.
34 Ó gbójú sókè ọ̀run, ó mí kanlẹ̀, ó sì sọ fún un pé: “Éfátà,” tó túmọ̀ sí, “Là.”
35 Ni etí ọkùnrin náà bá là, kò níṣòro ọ̀rọ̀ sísọ mọ́, ó sì bẹ̀rẹ̀ sí í sọ̀rọ̀ dáadáa.
36 Àmọ́, ó kìlọ̀ fún wọn pé kí wọ́n má sọ fún ẹnì kankan, síbẹ̀ bó ṣe ń kìlọ̀ fún wọn tó ni wọ́n túbọ̀ ń kéde rẹ̀.
37 Lóòótọ́, ẹnu yà wọ́n kọjá sísọ, wọ́n sì sọ pé: “Gbogbo nǹkan ló ṣe dáadáa. Ó tiẹ̀ ń mú kí àwọn adití gbọ́ràn, kí àwọn tí kò lè sọ̀rọ̀ sì sọ̀rọ̀.”
9 Ó tún sọ fún wọn pé: “Lóòótọ́ ni mo sọ fún yín pé àwọn kan wà lára àwọn tó dúró síbí yìí tí kò ní tọ́ ikú wò rárá títí wọ́n á fi kọ́kọ́ rí i tí Ìjọba Ọlọ́run ti dé tagbáratagbára.”
2 Ọjọ́ mẹ́fà lẹ́yìn náà, Jésù mú Pétérù, Jémíìsì àti Jòhánù dání lọ sí orí òkè kan tó ga fíofío láwọn nìkan. A sì yí i pa dà di ológo níwájú wọn;
3 aṣọ àwọ̀lékè rẹ̀ bẹ̀rẹ̀ sí í tàn yinrin, ó di funfun nini ju bí alágbàfọ̀ èyíkéyìí ní ayé ṣe lè sọ ọ́ di funfun.
4 Bákan náà, Èlíjà àti Mósè fara hàn wọ́n, wọ́n sì ń bá Jésù sọ̀rọ̀.
5 Pétérù wá sọ fún Jésù pé: “Rábì, ó dáa bí a ṣe wà níbí. Torí náà, jẹ́ ká pa àgọ́ mẹ́ta, ọ̀kan fún ọ, ọ̀kan fún Mósè àti ọ̀kan fún Èlíjà.”
6 Ní tòótọ́, kò mọ ohun tí ì bá ṣe, torí ẹ̀rù bà wọ́n gan-an.
7 Ìkùukùu wá kóra jọ, ó ṣíji bò wọ́n, ohùn kan sì dún látinú ìkùukùu náà pé: “Èyí ni Ọmọ mi, àyànfẹ́. Ẹ fetí sí i.”
8 Lójijì, wọ́n wò yí ká, wọn ò sì rí ẹnì kankan pẹ̀lú wọn mọ́, àfi Jésù nìkan.
9 Bí wọ́n ṣe ń sọ̀ kalẹ̀ bọ̀ látorí òkè náà, ó kìlọ̀ fún wọn gidigidi pé kí wọ́n má sọ ohun tí wọ́n rí fún ẹnì kankan, títí dìgbà tí Ọmọ èèyàn bá jí dìde.
10 Wọ́n fi ọ̀rọ̀ náà sọ́kàn, àmọ́ wọ́n ń sọ ohun tí àjíǹde náà túmọ̀ sí láàárín ara wọn.
11 Wọ́n wá bẹ̀rẹ̀ sí í bi í pé: “Kí ló dé tí àwọn akọ̀wé òfin fi ń sọ pé Èlíjà  gbọ́dọ̀ kọ́kọ́ wá?”
12 Ó sọ fún wọn pé: “Èlíjà máa kọ́kọ́ wá, ó sì máa mú ohun gbogbo pa dà sí bó ṣe yẹ; àmọ́ kí wá nìdí tí a fi kọ ọ́ nípa Ọmọ èèyàn pé ó gbọ́dọ̀ jìyà púpọ̀, kí wọ́n sì kàn án lábùkù?
13 Ní tòótọ́, mò ń sọ fún yín pé Èlíjà ti wá, wọ́n sì ṣe ohun tó wù wọ́n sí i, bí a ṣe kọ ọ́ nípa rẹ̀.”
14 Nígbà tí wọ́n dé ọ̀dọ̀ àwọn ọmọ ẹ̀yìn yòókù, wọ́n rí èrò rẹpẹtẹ tó yí wọn ká, àwọn akọ̀wé òfin sì ń bá wọn jiyàn.
15 Àmọ́ gbàrà tí gbogbo àwọn èrò náà tajú kán rí i, ó yà wọ́n lẹ́nu, wọ́n sì sáré lọ kí i.
16 Ó wá bi wọ́n pé: “Kí ni ẹ̀ ń bá wọn jiyàn lé lórí?”
17 Ọ̀kan lára àwọn èrò náà dá a lóhùn pé: “Olùkọ́, mo mú ọmọkùnrin mi wá sọ́dọ̀ rẹ torí ó ní ẹ̀mí kan tí kò jẹ́ kó lè sọ̀rọ̀.
18 Ní ibikíbi tó bá ti mú un, ṣe ló máa ń gbé e ṣánlẹ̀, á sì máa yọ ìfófòó lẹ́nu, á máa wa eyín pọ̀, kò sì ní lókun mọ́. Mo ní kí àwọn ọmọ ẹ̀yìn rẹ lé e jáde, àmọ́ wọn ò rí i ṣe.”
19 Ó dá wọn lóhùn pé: “Ìran aláìnígbàgbọ́, títí dìgbà wo ni màá fi wà pẹ̀lú yín? Títí dìgbà wo ni màá fi máa fara dà á fún yín? Ẹ mú un wá sọ́dọ̀ mi.”
20 Wọ́n bá mú ọmọ náà wá sọ́dọ̀ rẹ̀, àmọ́ gbàrà tó rí i, ṣe ni ẹ̀mí náà mú kí gìrì mú ọmọ náà lójijì. Lẹ́yìn tó ṣubú lulẹ̀, ó ń yí kiri, ó sì ń yọ ìfófòó lẹ́nu.
21 Jésù wá bi bàbá ọmọ náà pé: “Ó tó ìgbà wo tí nǹkan yìí ti ń ṣe ọmọ yìí?” Ó ní: “Láti kékeré ni,
22 ó máa ń gbé e jù sínú iná àti sínú omi lọ́pọ̀ ìgbà kó lè pa á. Àmọ́ tí o bá lè ṣe ohunkóhun sí i, ṣàánú wa, kí o sì ràn wá lọ́wọ́.”
23 Jésù sọ fún un pé: “Kì í ṣe ọ̀rọ̀, ‘Tí o bá lè’! Ó dájú pé ohun gbogbo ṣeé ṣe fún ẹni tó bá ní ìgbàgbọ́.”
24 Ojú ẹsẹ̀ ni bàbá ọmọ náà kígbe pé: “Mo ní ìgbàgbọ́! Ràn mí lọ́wọ́ níbi tí mo ti nílò ìgbàgbọ́!”
25 Jésù rí i pé èrò rẹpẹtẹ ń yára bọ̀ wá sọ́dọ̀ wọn, ó wá bá ẹ̀mí àìmọ́ náà wí, ó sọ fún un pé: “Ìwọ ẹ̀mí tí kò jẹ́ kó lè sọ̀rọ̀, tó sì di í létí, mo pàṣẹ fún ọ, jáde kúrò lára rẹ̀, o ò sì gbọ́dọ̀ wọ inú rẹ̀ mọ́!”
26 Lẹ́yìn tí ọmọ náà kígbe, tí gìrì náà sì gbé e léraléra, ó jáde, ọmọ náà sì dà bí ẹni tó ti kú, débi pé ọ̀pọ̀ èèyàn ń sọ pé: “Ó ti kú!”
27 Àmọ́ Jésù di ọwọ́ rẹ̀ mú, ó gbé e dìde, ó sì dìde.
28 Torí náà, lẹ́yìn tó wọ ilé kan, àwọn ọmọ ẹ̀yìn rẹ̀ bi í lóun nìkan pé: “Kí ló dé tí a ò fi lè lé e jáde?”
29 Ó sọ fún wọn pé: “Àdúrà nìkan ló lè lé irú èyí jáde.”
30 Wọ́n kúrò níbẹ̀, wọ́n sì gba Gálílì kọjá, àmọ́ kò fẹ́ kí ẹnikẹ́ni mọ̀ nípa rẹ̀.
31 Torí ó ń kọ́ àwọn ọmọ ẹ̀yìn rẹ̀, ó sì ń sọ fún wọn pé: “A máa fi Ọmọ èèyàn lé àwọn èèyàn lọ́wọ́, wọ́n sì máa pa á, àmọ́ bí wọ́n tiẹ̀ pa á, ọjọ́ mẹ́ta lẹ́yìn náà ló máa dìde.”
32 Àmọ́ ọ̀rọ̀ rẹ̀ kò yé wọn, ẹ̀rù sì ń bà wọ́n láti bi í léèrè.
33 Lẹ́yìn náà, wọ́n dé sí Kápánáúmù. Nígbà tó wà nínú ilé, ó bi wọ́n léèrè pé: “Kí lẹ̀ ń jiyàn lé lórí lójú ọ̀nà?”
34 Wọn ò sọ̀rọ̀, torí wọ́n ń jiyàn láàárín ara wọn lójú ọ̀nà nípa ẹni tó tóbi jù.
35 Torí náà, ó jókòó, ó pe àwọn Méjìlá náà, ó sì sọ fún wọn pé: “Tí ẹnikẹ́ni bá fẹ́ jẹ́ ẹni àkọ́kọ́, òun ló gbọ́dọ̀ jẹ́ ẹni ìkẹyìn àti ìránṣẹ́ gbogbo yín.”
36 Ó wá mú ọmọ kékeré kan, ó mú un dúró ní àárín wọn; ó fi ọwọ́ gbá a mọ́ra, ó sì sọ fún wọn pé:
37 “Ẹnikẹ́ni tó bá gba irú ọmọ kékeré yìí nítorí orúkọ mi gba èmi náà; ẹnikẹ́ni tó bá sì gbà mí, kì í ṣe èmi nìkan ló gbà, àmọ́ ó tún gba Ẹni tó rán mi.”
38 Jòhánù sọ fún un pé: “Olùkọ́, a rí ẹnì kan tó ń fi orúkọ rẹ lé àwọn ẹ̀mí èṣù jáde, a sì gbìyànjú láti dá a dúró, torí kì í tẹ̀ lé wa.”
39 Àmọ́ Jésù sọ pé: “Ẹ má gbìyànjú láti dá a dúró, torí kò sí ẹni tó máa fi orúkọ mi ṣe iṣẹ́ agbára kankan tó máa lè yára sọ ohunkóhun tí kò dáa nípa mi.
40 Torí ẹnikẹ́ni tí kò bá ta kò wá, tiwa ló ń ṣe.
41 Ẹnikẹ́ni tó bá fún yín ní ife omi mu torí pé ẹ jẹ́ ti Kristi, lóòótọ́ ni mo sọ fún yín, ó dájú pé kò ní pàdánù èrè rẹ̀.
42 Àmọ́ ẹnikẹ́ni tó bá mú ọ̀kan nínú àwọn ẹni kékeré yìí tó ní ìgbàgbọ́ kọsẹ̀, ó sàn ká so ọlọ mọ́ ọn lọ́rùn, irú èyí tí kẹ́tẹ́kẹ́tẹ́ máa ń yí, ká sì jù ú sínú òkun.
43 “Tí ọwọ́ rẹ bá mú ọ kọsẹ̀ pẹ́nrẹ́n, gé e kúrò. Ó sàn fún ọ láti jogún ìyè ní aláàbọ̀ ara ju kí o wọnú Gẹ̀hẹ́nà pẹ̀lú ọwọ́ méjèèjì, sínú iná tí kò ṣeé pa.
45 Tí ẹsẹ̀ rẹ bá sì mú ọ kọsẹ̀, gé e kúrò. Ó sàn fún ọ láti jogún ìyè ní arọ ju kí a jù ọ́ sínú Gẹ̀hẹ́nà pẹ̀lú ẹsẹ̀ méjèèjì.
47 Tí ojú rẹ bá sì mú ọ kọsẹ̀, sọ ọ́ nù. Ó sàn fún ọ láti wọ Ìjọba Ọlọ́run ní olójú kan ju kí a jù ọ́ sínú Gẹ̀hẹ́nà pẹ̀lú ojú méjèèjì,
48 níbi tí ìdin kì í ti í kú, tí a kì í sì í pa iná.
49 “Nítorí a gbọ́dọ̀ fi iná dun kálukú bí iyọ̀.
50 Iyọ̀ dáa, àmọ́ tí iyọ̀ bá sọ adùn rẹ̀ nù pẹ́nrẹ́n, kí lẹ máa fi mú òun fúnra rẹ̀ dùn? Ẹ ní iyọ̀ nínú ara yín, kí ẹ sì jẹ́ kí àlàáfíà wà láàárín yín.”
11 Bí wọ́n ṣe ń sún mọ́ Jerúsálẹ́mù, Bẹtifágè àti Bẹ́tánì  ní Òkè Ólífì, ó rán méjì lára àwọn ọmọ ẹ̀yìn rẹ̀ jáde,
2 ó sọ fún wọn pé: “Ẹ lọ sínú abúlé ọ̀ọ́kán yìí, bí ẹ bá ṣe ń wọ ibẹ̀, ẹ máa rí ọmọ kẹ́tẹ́kẹ́tẹ́ kan tí wọ́n so, èyí tí èèyàn kankan ò jókòó lé rí títí di báyìí. Ẹ tú u, kí ẹ sì mú un wá síbí.
3 Tí ẹnikẹ́ni bá sọ fún yín pé, ‘Kí ló dé tí ẹ fi ń ṣe èyí?’ kí ẹ sọ pé, ‘Olúwa fẹ́ lò ó, ó sì máa fi ránṣẹ́ pa dà síbí lẹ́sẹ̀kẹsẹ̀.’”
4 Ni wọ́n bá lọ, wọ́n rí ọmọ kẹ́tẹ́kẹ́tẹ́ náà tí wọ́n so sí ẹnu ilẹ̀kùn, níta lójú ọ̀nà, wọ́n sì tú u.
5 Àmọ́ àwọn kan lára àwọn tó dúró síbẹ̀ sọ fún wọn pé: “Kí ló dé tí ẹ̀ ń tú ọmọ kẹ́tẹ́kẹ́tẹ́ náà?”
6 Ohun tí Jésù sọ fún wọn gẹ́lẹ́ ni wọ́n fi dá wọn lóhùn, wọ́n sì jẹ́ kí wọ́n lọ.
7 Wọ́n mú ọmọ kẹ́tẹ́kẹ́tẹ́ náà wá sọ́dọ̀ Jésù, wọ́n tẹ́ aṣọ àwọ̀lékè wọn sórí rẹ̀, ó sì jókòó sórí rẹ̀.
8 Bákan náà, ọ̀pọ̀ èèyàn tẹ́ aṣọ àwọ̀lékè wọn sí ojú ọ̀nà, àmọ́ àwọn míì gé àwọn ẹ̀ka igi tó ní ewé látinú pápá.
9 Àwọn tó ń lọ níwájú àti àwọn tó ń bọ̀ lẹ́yìn sì ń kígbe ṣáá pé: “A bẹ̀ ọ́, gbà là! Ìbùkún ni fún ẹni tó ń bọ̀ ní orúkọ Jèhófà!
10 Ìbùkún ni fún Ìjọba Dáfídì bàbá wa tó ń bọ̀! A bẹ̀ ọ́, gbà là, ní ibi gíga lókè!”
11 Ó wọ Jerúsálẹ́mù, ó sì lọ sínú tẹ́ńpìlì, ó wo ohun gbogbo yí ká, àmọ́ torí pé ọjọ́ ti lọ, ó jáde lọ sí Bẹ́tánì pẹ̀lú àwọn Méjìlá náà.
12 Ní ọjọ́ kejì, nígbà tí wọ́n ń kúrò ní Bẹ́tánì, ebi ń pa á.
13 Ó wá tajú kán rí igi ọ̀pọ̀tọ́ kan tó ní ewé lọ́ọ̀ọ́kán, ó sì lọ wò ó bóyá òun máa rí nǹkan kan lórí rẹ̀. Àmọ́, nígbà tó débẹ̀, kò rí nǹkan kan àfi ewé, torí kì í ṣe àsìkò èso ọ̀pọ̀tọ́.
14 Torí náà, ó sọ fún un pé: “Kí ẹnì kankan má ṣe jẹ èso lórí rẹ mọ́ títí láé.” Àwọn ọmọ ẹ̀yìn rẹ̀ sì ń gbọ́.
15 Wọ́n wá dé Jerúsálẹ́mù. Ó wọnú tẹ́ńpìlì níbẹ̀, ó sì bẹ̀rẹ̀ sí í lé àwọn tó ń tajà àti àwọn tó ń rajà nínú tẹ́ńpìlì síta, ó sì dojú tábìlì àwọn tó ń pààrọ̀ owó dé àti bẹ́ǹṣì àwọn tó ń ta àdàbà,
16 kò sì jẹ́ kí ẹnì kankan gbé ohun èlò gba tẹ́ńpìlì kọjá.
17 Ó ń kọ́ wọn, ó sì ń sọ fún wọn pé: “Ṣebí a ti kọ ọ́ pé, ‘A ó máa pe ilé mi ní ilé àdúrà fún gbogbo orílẹ̀-èdè’? Àmọ́ ẹ ti sọ ọ́ di ihò àwọn olè.”
18 Nígbà tí àwọn olórí àlùfáà àti àwọn akọ̀wé òfin gbọ́ èyí, wọ́n bẹ̀rẹ̀ sí í wá bí wọ́n ṣe máa pa á; àmọ́ wọ́n bẹ̀rù rẹ̀, torí pé ẹ̀kọ́ rẹ̀ ya gbogbo àwọn èèyàn náà lẹ́nu.
19 Nígbà tí ilẹ̀ ṣú, wọ́n kúrò nínú ìlú náà.
20 Àmọ́ nígbà tí wọ́n ń kọjá lọ ní àárọ̀ kùtù, wọ́n rí i tí igi ọ̀pọ̀tọ́ náà ti gbẹ láti gbòǹgbò rẹ̀.
21 Pétérù rántí rẹ̀, ó sì sọ fún un pé: “Rábì, wò ó! igi ọ̀pọ̀tọ́ tí o gégùn-ún fún ti gbẹ.”
22 Jésù fèsì pé: “Ẹ ní ìgbàgbọ́ nínú Ọlọ́run.
23 Lóòótọ́ ni mo sọ fún yín pé ẹnikẹ́ni tó bá sọ fún òkè yìí pé, ‘Dìde, wọnú òkun,’ tí kò sì ṣiyèméjì nínú ọkàn rẹ̀, àmọ́ tó ní ìgbàgbọ́ pé ohun tí òun sọ máa rí bẹ́ẹ̀, ó máa rí bẹ́ẹ̀ fún un.
24 Ìdí nìyí tí mo fi ń sọ fún yín pé, gbogbo ohun tí ẹ bá gbàdúrà fún, tí ẹ sì béèrè, ẹ ní ìgbàgbọ́ pé ẹ ti rí i gbà, ó sì máa jẹ́ tiyín.
25 Nígbà tí ẹ bá dúró láti gbàdúrà, ẹ dárí ji ẹnikẹ́ni tí ẹ bá ní ohunkóhun lòdì sí, kí Baba yín tó wà ní ọ̀run náà lè dárí àwọn ẹ̀ṣẹ̀ yín jì yín.”
27 Wọ́n tún wá sí Jerúsálẹ́mù. Bó ṣe ń rìn nínú tẹ́ńpìlì, àwọn olórí àlùfáà àti àwọn akọ̀wé òfin àti àwọn àgbààgbà wá,
28 wọ́n sì bi í pé: “Àṣẹ wo lo fi ń ṣe àwọn nǹkan yìí? Àbí ta ló fún ọ ní àṣẹ yìí pé kí o máa ṣe àwọn nǹkan yìí?”
29 Jésù sọ fún wọn pé: “Èmi náà á bi yín ní ìbéèrè kan. Tí ẹ bá dá mi lóhùn, màá wá sọ àṣẹ tí mo fi ń ṣe àwọn nǹkan yìí fún yín.
30 Ṣé láti ọ̀run ni ìrìbọmi tí Jòhánù ṣe fún àwọn èèyàn ti wá àbí látọ̀dọ̀ èèyàn? Ẹ dá mi lóhùn.”
31 Wọ́n wá bẹ̀rẹ̀ sí í rò ó láàárín ara wọn, wọ́n ní: “Tí a bá sọ pé, ‘Láti ọ̀run,’ ó máa sọ pé, ‘Kí ló wá dé tí ẹ ò gbà á gbọ́?’
32 Àmọ́, ṣé a lè sọ pé, ‘Látọ̀dọ̀ èèyàn’?” Wọ́n ń bẹ̀rù àwọn èrò, torí gbogbo àwọn yìí gbà pé wòlíì ni Jòhánù lóòótọ́.
33 Nítorí náà, wọ́n dá Jésù lóhùn pé: “A ò mọ̀.” Jésù wá sọ fún wọn pé: “Èmi náà ò ní sọ àṣẹ tí mo fi ń ṣe àwọn nǹkan yìí fún yín.”
12 Ó bẹ̀rẹ̀ sí í fi àpèjúwe bá wọn sọ̀rọ̀, ó ní: “Ọkùnrin kan gbin àjàrà, ó sì ṣe ọgbà yí i ká, ó gbẹ́ ẹkù sí ibi tí wọ́n ti ń fún wáìnì, ó sì kọ́ ilé gogoro kan; ó wá gbé e fún àwọn tó ń dáko, ó sì rin ìrìn àjò lọ sí ilẹ̀ òkèèrè.
2 Nígbà tí àsìkò tó, ó rán ẹrú kan lọ sọ́dọ̀ àwọn tó ń dáko náà pé kó gbà lára àwọn èso ọgbà àjàrà náà lọ́wọ́ wọn.
3 Àmọ́ wọ́n mú un, wọ́n lù ú, wọ́n sì ní kó máa lọ lọ́wọ́ òfo.
4 Ó tún rán ẹrú míì sí wọn àmọ́ wọ́n lù ú ní orí, wọ́n sì kàn án lábùkù.
5 Ó rán ẹlòmíì, wọ́n sì pa á, ó tún rán ọ̀pọ̀ àwọn míì, wọ́n lu àwọn kan nínú wọn, wọ́n sì pa àwọn míì.
6 Ẹnì kan tó ṣẹ́ kù ni ọmọ rẹ̀ ọ̀wọ́n. Òun ló rán sí wọn gbẹ̀yìn, ó ní, ‘Wọ́n máa bọ̀wọ̀ fún ọmọ mi.’
7 Àmọ́ àwọn tó ń dáko náà sọ fún ara wọn pé, ‘Ẹni tó máa jogún rẹ̀ nìyí. Ẹ wá, ẹ jẹ́ ká pa á, ogún rẹ̀ sì máa di tiwa.’
8 Torí náà, wọ́n mú un, wọ́n pa á, wọ́n sì jù ú sí ìta ọgbà àjàrà náà.
9 Kí ni ẹni tó ni ọgbà àjàrà náà máa ṣe? Ó máa wá, ó máa pa àwọn tó ń dáko náà, á sì gbé ọgbà àjàrà náà fún àwọn míì.
10 Ṣé ẹ ò ka ìwé mímọ́ yìí rí ni, pé: ‘Òkúta tí àwọn kọ́lékọ́lé kọ̀ sílẹ̀, òun ló wá di olórí òkúta igun ilé.
11 Ọ̀dọ̀ Jèhófà ni èyí ti wá, ó sì jẹ́ ìyanu lójú wa’?”
12 Ni wọ́n bá fẹ́ mú un, àmọ́ wọ́n ń bẹ̀rù àwọn èrò, torí wọ́n mọ̀ pé àwọn ló ń fi àpèjúwe náà bá wí. Torí náà, wọ́n fi sílẹ̀, wọ́n sì lọ.
13 Lẹ́yìn náà, wọ́n rán àwọn kan lára àwọn Farisí àti àwọn ọmọ ẹgbẹ́ Hẹ́rọ́dù lọ bá a, kí wọ́n lè fi ọ̀rọ̀ rẹ̀ mú un.
14 Nígbà tí wọ́n dé, wọ́n sọ fún un pé: “Olùkọ́, a mọ̀ pé olóòótọ́ ni ọ́, o kì í wá ojúure ẹnikẹ́ni, torí kì í ṣe ìrísí àwọn èèyàn lò ń wò, àmọ́ ò ń kọ́ni ní ọ̀nà Ọlọ́run ní ìbámu pẹ̀lú òtítọ́. Ṣé ó bófin mu láti san owó orí fún Késárì àbí kò bófin mu?
15 Ṣé ká san án àbí ká má san án?” Ó rí i pé alágàbàgebè ni wọ́n, ó wá sọ fún wọn pé: “Kí ló dé tí ẹ̀ ń dán mi wò? Ẹ mú owó dínárì kan wá fún mi kí n wò ó.”
16 Wọ́n mú ọ̀kan wá, ó sì sọ fún wọn pé: “Àwòrán àti àkọlé ta nìyí?” Wọ́n sọ fún un pé: “Ti Késárì ni.”
17 Jésù wá sọ fún wọn pé: “Ẹ san àwọn ohun ti Késárì pa dà fún Késárì, àmọ́ ẹ fi àwọn ohun ti Ọlọ́run fún Ọlọ́run.” Ẹnu sì yà wọ́n sí i.
18 Àwọn Sadusí, tí wọ́n sọ pé kò sí àjíǹde, wá bi í pé:
19 “Olùkọ́, Mósè kọ̀wé fún wa pé tí arákùnrin ẹnì kan bá kú, tó sì fi ìyàwó sílẹ̀ àmọ́ tí kò bímọ, kí arákùnrin rẹ̀ fẹ́ ìyàwó rẹ̀, kó sì bímọ fún arákùnrin rẹ̀.
20 Arákùnrin méje wà. Ẹni àkọ́kọ́ fẹ́ ìyàwó, àmọ́ nígbà tó kú, kò fi ọmọ kankan sílẹ̀.
21 Ẹnì kejì fẹ́ obìnrin náà, àmọ́ ọkùnrin náà kú láìbímọ, ohun kan náà ló sì ṣẹlẹ̀ sí ẹni kẹta.
22 Àwọn méjèèje ò fi ọmọ kankan sílẹ̀. Nígbẹ̀yìn-gbẹ́yín, obìnrin náà kú.
23 Nígbà àjíǹde, èwo nínú wọn ló máa fẹ́? Torí àwọn méjèèje ló ti fi ṣe aya.”
24 Jésù sọ fún wọn pé: “Ṣebí ìdí tí ẹ fi ṣàṣìṣe nìyẹn, torí pé ẹ ò mọ Ìwé Mímọ́, ẹ ò sì mọ agbára Ọlọ́run?
25 Torí tí wọ́n bá jíǹde, àwọn ọkùnrin kì í gbéyàwó, a kì í sì í fa àwọn obìnrin fún ọkọ, àmọ́ wọ́n máa dà bí àwọn áńgẹ́lì ní ọ̀run.
26 Àmọ́ ní ti àjíǹde àwọn òkú, ṣé ẹ ò tíì kà á nínú ìwé Mósè ni, nínú ìtàn igi ẹlẹ́gùn-ún, pé Ọlọ́run sọ fún un pé: ‘Èmi ni Ọlọ́run Ábúráhámù, Ọlọ́run Ísákì àti Ọlọ́run Jékọ́bù’?
27 Kì í ṣe Ọlọ́run àwọn òkú, àmọ́ ó jẹ́ Ọlọ́run àwọn alààyè. Ẹ mà ṣàṣìṣe o.”
28 Ọ̀kan nínú àwọn akọ̀wé òfin tó wá, tó gbọ́ tí wọ́n ń fa ọ̀rọ̀, tó sì mọ̀ pé ó ti dá wọn lóhùn lọ́nà tó dáa, bi í pé: “Èwo ni àkọ́kọ́ nínú gbogbo àṣẹ?”
29 Jésù dáhùn pé: “Àkọ́kọ́ ni, ‘Gbọ́, ìwọ Ísírẹ́lì, Jèhófà Ọlọ́run wa, Jèhófà kan ṣoṣo ni,
30 kí o sì fi gbogbo ọkàn rẹ àti gbogbo ara rẹ àti gbogbo èrò rẹ àti gbogbo okun rẹ nífẹ̀ẹ́ Jèhófà Ọlọ́run rẹ.’
31 Ìkejì ni, ‘Kí o nífẹ̀ẹ́ ọmọnìkejì rẹ bí ara rẹ.’ Kò sí àṣẹ míì tó tóbi ju àwọn yìí lọ.”
32 Akọ̀wé òfin náà sọ fún un pé: “Olùkọ́, ohun tí o sọ dáa, ó sì bá òtítọ́ mu, ‘Ọ̀kan ṣoṣo ni Òun, kò sí ẹlòmíì àfi òun nìkan;
33 kí èèyàn fi gbogbo ọkàn, gbogbo òye àti gbogbo okun nífẹ̀ẹ́ Rẹ̀, kó sì nífẹ̀ẹ́ ọmọnìkejì rẹ̀ bí ara rẹ̀ ṣe pàtàkì gan-an ju gbogbo odindi ẹbọ sísun àtàwọn ẹbọ.”
34 Jésù rí i pé ìdáhùn rẹ̀ mọ́gbọ́n dání, ó wá sọ fún un pé: “O ò jìnnà sí Ìjọba Ọlọ́run.” Àmọ́ kò sẹ́ni tó láyà láti tún bi í ní ìbéèrè mọ́.
35 Bí Jésù ṣe ń kọ́ni nínú tẹ́ńpìlì, ó sọ pé: “Kí nìdí tí àwọn akọ̀wé òfin fi sọ pé ọmọ Dáfídì ni Kristi?
36 Nípasẹ̀ ẹ̀mí mímọ́, Dáfídì fúnra rẹ̀ sọ pé, ‘Jèhófà sọ fún Olúwa mi pé: “Jókòó sí ọwọ́ ọ̀tún mi, títí màá fi fi àwọn ọ̀tá rẹ sábẹ́ ẹsẹ̀ rẹ.”’
37 Dáfídì fúnra rẹ̀ pè é ní Olúwa, báwo ló ṣe wá jẹ́ ọmọ rẹ̀?” Èrò rẹpẹtẹ náà ń gbádùn ọ̀rọ̀ rẹ̀.
38 Bó ṣe ń kọ́ni, ó sọ pé: “Ẹ ṣọ́ra fún àwọn akọ̀wé òfin tí wọ́n fẹ́ máa rìn kiri nínú aṣọ ńlá, tí wọ́n sì fẹ́ kí wọ́n máa kí wọn níbi ọjà,
39 wọ́n fẹ́ ìjókòó iwájú nínú àwọn sínágọ́gù àti ibi tó lọ́lá jù níbi oúnjẹ alẹ́.
40 Wọ́n ń jẹ ilé àwọn opó run, wọ́n sì ń gba àdúrà tó gùn láti ṣe ojú ayé. Ìdájọ́ tó le gan-an ni àwọn yìí máa gbà.”
41 Ó wá jókòó síbi tó ti ń rí àwọn àpótí ìṣúra ní ọ̀ọ́kán, ó sì bẹ̀rẹ̀ sí í wo bí àwọn èrò ṣe ń fi owó sínú àwọn àpótí ìṣúra náà, ọ̀pọ̀ àwọn ọlọ́rọ̀ sì ń fi ẹyọ owó púpọ̀ síbẹ̀.
42 Opó kan tó jẹ́ aláìní wá, ó sì fi ẹyọ owó kéékèèké méjì tí ìníyelórí rẹ̀ kéré gan-an síbẹ̀.
43 Torí náà, ó pe àwọn ọmọ ẹ̀yìn rẹ̀ sọ́dọ̀, ó sì sọ fún wọn pé: “Lóòótọ́ ni mo sọ fún yín pé ohun tí opó aláìní yìí fi sílẹ̀ ju ti gbogbo àwọn yòókù tó fi owó sínú àwọn àpótí ìṣúra.
44 Torí gbogbo wọn fi síbẹ̀ látinú àjẹṣẹ́kù wọn, àmọ́ òun, láìka pé kò ní lọ́wọ́, ó fi gbogbo ohun tó ní síbẹ̀, gbogbo ohun tó ní láti gbé ẹ̀mí rẹ̀ ró.”
13 Bó ṣe ń jáde nínú tẹ́ńpìlì, ọ̀kan lára àwọn ọmọ ẹ̀yìn rẹ̀ sọ fún un pé: “Olùkọ́, wò ó! àwọn òkúta àti ilé yìí mà wuni o!”
2 Àmọ́ Jésù sọ fún un pé: “Ṣé o rí àwọn ilé ńlá yìí? Ó dájú pé wọn ò ní fi òkúta kan sílẹ̀ lórí òkúta míì níbí, láìwó o palẹ̀.”
3 Bó ṣe jókòó sórí Òkè Ólífì níbi tó ti lè rí tẹ́ńpìlì náà ní ọ̀ọ́kán, Pétérù, Jémíìsì, Jòhánù àti Áńdérù wá bi í ní òun nìkan pé:
4 “Sọ fún wa, ìgbà wo ni àwọn nǹkan yìí máa ṣẹlẹ̀, kí ló sì máa jẹ́ àmì ìgbà tí gbogbo nǹkan yìí máa wá sí òpin?”
5 Jésù wá bẹ̀rẹ̀ sí í sọ fún wọn pé: “Ẹ ṣọ́ra kí ẹnì kankan má ṣì yín lọ́nà.
6 Ọ̀pọ̀ èèyàn máa wá ní orúkọ mi, wọ́n á sọ pé, ‘Èmi ni ẹni náà,’ wọ́n sì máa ṣi ọ̀pọ̀ èèyàn lọ́nà.
7 Bákan náà, tí ẹ bá gbọ́ nípa àwọn ogun, tí ẹ sì gbọ́ ìròyìn nípa àwọn ogun, ẹ má bẹ̀rù; àwọn nǹkan yìí gbọ́dọ̀ ṣẹlẹ̀, àmọ́ òpin ò tíì dé.
8 “Torí orílẹ̀-èdè máa dìde sí orílẹ̀-èdè àti ìjọba sí ìjọba; ìmìtìtì ilẹ̀ máa wà láti ibì kan dé ibòmíì; àìtó oúnjẹ náà máa wà. Àwọn nǹkan yìí jẹ́ ìbẹ̀rẹ̀ wàhálà tó ń fa ìrora.
9 “Ní tiyín, ẹ máa ṣọ́ra yín. Àwọn èèyàn máa fà yín lé àwọn ilé ẹjọ́ àdúgbò lọ́wọ́, wọ́n máa lù yín nínú àwọn sínágọ́gù, ẹ sì máa dúró níwájú àwọn gómìnà àti àwọn ọba nítorí mi, kó lè jẹ́ ẹ̀rí fún wọn.
10 Bákan náà, a ní láti kọ́kọ́ wàásù ìhìn rere náà ní gbogbo orílẹ̀-èdè.
11 Tí wọ́n bá sì ń mú yín lọ láti fà yín léni lọ́wọ́, ẹ má ṣàníyàn ṣáájú nípa ohun tí ẹ máa sọ; àmọ́ ohunkóhun tí a bá fún yín ní wákàtí yẹn ni kí ẹ sọ, torí kì í ṣe ẹ̀yin lẹ̀ ń sọ̀rọ̀, ẹ̀mí mímọ́ ni.
12 Bákan náà, arákùnrin máa fa arákùnrin lé ikú lọ́wọ́, bàbá máa ṣe bẹ́ẹ̀ sí ọmọ, àwọn ọmọ máa dìde sí àwọn òbí, wọ́n sì máa pa wọ́n.
13 Gbogbo èèyàn sì máa kórìíra yín nítorí orúkọ mi. Àmọ́ ẹni tó bá fara dà á dé òpin máa rí ìgbàlà.
14 “Àmọ́ tí ẹ bá tajú kán rí ohun ìríra tó ń fa ìsọdahoro, tó dúró ní ibi tí kò yẹ (kí òǹkàwé lo òye), nígbà náà, kí àwọn tó wà ní Jùdíà bẹ̀rẹ̀ sí í sá lọ sí àwọn òkè.
15 Kí ẹni tó wà lórí ilé má sọ̀ kalẹ̀ tàbí kó wọlé lọ mú ohunkóhun kúrò nínú ilé rẹ̀;
16 kí ẹni tó wà ní pápá má sì pa dà sí àwọn ohun tó wà lẹ́yìn láti mú aṣọ àwọ̀lékè rẹ̀.
17 Ó mà ṣe o, fún àwọn aláboyún àti àwọn tó ń tọ́ ọmọ jòjòló ní àwọn ọjọ́ yẹn o!
18 Ẹ máa gbàdúrà kó má lọ bọ́ sí ìgbà òtútù;
19 torí àwọn ọjọ́ yẹn máa jẹ́ àwọn ọjọ́ ìpọ́njú, irú èyí tí kò tíì ṣẹlẹ̀ rí láti ìbẹ̀rẹ̀ ìṣẹ̀dá tí Ọlọ́run dá títí di àkókò yẹn, irú rẹ̀ kò sì ní ṣẹlẹ̀ mọ́.
20 Kódà, ẹran ara kankan ò ní là á já, àfi tí Jèhófà bá dín àwọn ọjọ́ náà kù. Àmọ́ nítorí àwọn àyànfẹ́ tó yàn, ó dín àwọn ọjọ́ náà kù.
21 “Bákan náà, tí ẹnikẹ́ni bá sọ fún yín nígbà yẹn pé, ‘Ẹ wò ó! Kristi wà níbí’ tàbí ‘Ẹ wò ó! Òun nìyẹn,’ ẹ má gbà á gbọ́.
22 Torí àwọn èké Kristi àti àwọn wòlíì èké máa dìde, wọ́n sì máa ṣe àwọn iṣẹ́ àmì àti àwọn iṣẹ́ ìyanu láti kó àwọn àyànfẹ́ pàápàá ṣìnà, tó bá ṣeé ṣe.
23 Torí náà, ẹ ṣọ́ra. Mo ti sọ gbogbo nǹkan fún yín ṣáájú.
24 “Àmọ́ nígbà yẹn, lẹ́yìn ìpọ́njú yẹn, oòrùn máa ṣókùnkùn, òṣùpá ò sì ní mọ́lẹ̀,
25 àwọn ìràwọ̀ á máa já bọ́ láti ọ̀run, a sì máa mi àwọn agbára tó wà ní ọ̀run.
26 Nígbà náà, wọ́n máa wá rí Ọmọ èèyàn tó ń bọ̀ nínú àwọsánmà pẹ̀lú agbára àti ògo ńlá.
27 Ó máa rán àwọn áńgẹ́lì jáde, wọ́n sì máa kó àwọn àyànfẹ́ rẹ̀ jọ láti atẹ́gùn mẹ́rẹ̀ẹ̀rin, láti ìkángun ayé títí dé ìkángun ọ̀run.
28 “Ní báyìí, ẹ kọ́ àpèjúwe yìí lára igi ọ̀pọ̀tọ́: Gbàrà tí ẹ̀ka rẹ̀ bá ṣẹ̀ṣẹ̀ yọ ọ̀mùnú, tó sì rúwé, ẹ mọ̀ pé ìgbà ẹ̀ẹ̀rùn ti sún mọ́lé.
29 Bákan náà, tí ẹ bá rí i tí àwọn nǹkan yìí ń ṣẹlẹ̀, kí ẹ mọ̀ pé ó ti sún mọ́ ẹnu ọ̀nà.
30 Lóòótọ́ ni mo sọ fún yín pé, ó dájú pé ìran yìí ò ní kọjá lọ títí gbogbo nǹkan yìí fi máa ṣẹlẹ̀.
31 Ọ̀run àti ayé máa kọjá lọ, àmọ́ ó dájú pé àwọn ọ̀rọ̀ mi ò ní kọjá lọ.
32 “Ní ti ọjọ́ yẹn tàbí wákàtí yẹn, kò sí ẹni tó mọ̀ ọ́n, àwọn áńgẹ́lì ní ọ̀run àti Ọmọ pàápàá kò mọ̀ ọ́n, àyàfi Baba.
33 Ẹ máa wọ̀nà, ẹ wà lójúfò, torí ẹ ò mọ ìgbà tí àkókò tí a yàn jẹ́.
34 Ó dà bí ọkùnrin kan tó ń rìnrìn àjò lọ sí ilẹ̀ òkèèrè, tó fi ilé rẹ̀ sílẹ̀, tó sì fún àwọn ẹrú rẹ̀ ní àṣẹ, tó yan iṣẹ́ fún kálukú, tó sì pàṣẹ fún aṣọ́nà pé kó máa ṣọ́nà.
35 Torí náà, ẹ máa ṣọ́nà, torí pé ẹ ò mọ ìgbà tí baálé ilé náà ń bọ̀, bóyá alẹ́ ni àbí ọ̀gànjọ́ òru àbí àfẹ̀mọ́jú àbí ní àárọ̀ kùtù,
36 kó má bàa bá yín lójú oorun tó bá dé lójijì.
37 Àmọ́ ohun tí mo sọ fún yín ni mo sọ fún gbogbo èèyàn: Ẹ máa ṣọ́nà.”
15 Lẹ́sẹ̀kẹsẹ̀, nígbà tí ilẹ̀ mọ́, àwọn olórí àlùfáà àti àwọn àgbààgbà pẹ̀lú àwọn akọ̀wé òfin, àní gbogbo Sàhẹ́ndìrìn, gbìmọ̀ pọ̀, wọ́n de Jésù, wọ́n mú un lọ, wọ́n sì fà á lé Pílátù lọ́wọ́.
2 Pílátù wá bi í pé: “Ṣé ìwọ ni Ọba Àwọn Júù?” Ó fèsì pé: “Ìwọ fúnra rẹ ti sọ ọ́.”
3 Àmọ́ àwọn olórí àlùfáà ń fi ọ̀pọ̀lọpọ̀ ẹ̀sùn kàn án.
4 Pílátù tún bẹ̀rẹ̀ sí í bi í pé: “Ṣé o ò ní fèsì rárá ni? Wo adúrú ẹ̀sùn tí wọ́n ń fi kàn ọ́.”
5 Àmọ́ Jésù ò dáhùn mọ́, débi pé ó ya Pílátù lẹ́nu.
6 Tí wọ́n bá ń ṣe àjọyọ̀, ó máa ń tú ẹlẹ́wọ̀n kan tí wọ́n bá fẹ́ sílẹ̀ fún wọn.
7 Ní àkókò yẹn, ọkùnrin kan tó ń jẹ́ Bárábà wà nínú ẹ̀wọ̀n pẹ̀lú àwọn tó dìtẹ̀ sí ìjọba, tí wọ́n sì pààyàn nígbà tí wọ́n ń dìtẹ̀.
8 Torí náà, àwọn èrò wá, wọ́n sì bẹ̀rẹ̀ sí í béèrè ohun tí Pílátù máa ń ṣe fún wọn.
9 Ó dá wọn lóhùn pé: “Ṣé ẹ fẹ́ kí n tú Ọba Àwọn Júù sílẹ̀ fún yín?”
10 Torí Pílátù mọ̀ pé àwọn olórí àlùfáà ń ṣe ìlara rẹ̀ ni wọ́n ṣe fà á lé òun lọ́wọ́.
11 Àmọ́ àwọn olórí àlùfáà ru àwọn èrò náà sókè pé kí wọ́n ní kó tú Bárábà sílẹ̀ fún àwọn dípò rẹ̀.
12 Pílátù tún fún wọn lésì pé: “Kí wá ni kí n ṣe sí ẹni tí ẹ̀ ń pè ní Ọba Àwọn Júù?”
13 Wọ́n ké jáde lẹ́ẹ̀kan sí i pé: “Kàn án mọ́gi!”
14 Àmọ́ Pílátù sọ fún wọn pé: “Kí ló dé? Nǹkan burúkú wo ló ṣe?” Síbẹ̀, wọ́n túbọ̀ kígbe pé: “Kàn án mọ́gi!”
15 Torí náà, kí Pílátù lè tẹ́ àwọn èrò náà lọ́rùn, ó tú Bárábà sílẹ̀ fún wọn; lẹ́yìn tó sì ní kí wọ́n na Jésù, ó fà á lé wọn lọ́wọ́ kí wọ́n lè kàn án mọ́gi.
16 Àwọn ọmọ ogun wá mú un lọ sínú àgbàlá, ìyẹn inú ilé gómìnà, wọ́n sì pe gbogbo ọ̀wọ́ àwọn ọmọ ogun jọ.
17 Wọ́n wọ aṣọ aláwọ̀ pọ́pù fún un, wọ́n wá fi ẹ̀gún hun adé, wọ́n sì dé e sí i lórí;
18 wọ́n wá bẹ̀rẹ̀ sí í sọ fún un pé: “A kí ọ o, ìwọ Ọba Àwọn Júù!”
19 Bákan náà, wọ́n ń fi ọ̀pá esùsú gbá a ní orí, wọ́n sì ń tutọ́ sí i lára, wọ́n kúnlẹ̀, wọ́n sì tẹrí ba fún un.
20 Níkẹyìn, lẹ́yìn tí wọ́n fi ṣe yẹ̀yẹ́, wọ́n bọ́ aṣọ aláwọ̀ pọ́pù náà kúrò lára rẹ̀, wọ́n sì wọ aṣọ àwọ̀lékè rẹ̀ fún un. Wọ́n wá mú un jáde lọ kí wọ́n lè kàn án mọ́gi.
21 Bákan náà, wọ́n fi dandan mú ẹnì kan tó ń kọjá lọ, ìyẹn Símónì ará Kírénè, pé kó gbé òpó igi oró rẹ̀. Ó ń bọ̀ láti ìgbèríko, òun ni bàbá Alẹkisáńdà àti Rúfọ́ọ̀sì.
22 Wọ́n wá mú un wá sí ibi tí wọ́n ń pè ní Gọ́gọ́tà, tó túmọ̀ sí “Ibi Agbárí.”
23 Ibẹ̀ ni wọ́n ti fẹ́ fún un ní wáìnì tí wọ́n fi òjíá sí kí wáìnì náà lè le, àmọ́ kò mu ún.
24 Wọ́n kàn án mọ́gi, wọ́n sì ṣẹ́ kèké lé aṣọ àwọ̀lékè rẹ̀ kí wọ́n lè pinnu ohun tí ẹnì kọ̀ọ̀kan máa mú.
25 Ó ti wá di wákàtí kẹta, wọ́n sì kàn án mọ́gi.
26 Wọ́n kọ ẹ̀sùn tí wọ́n fi kàn án pé: “Ọba Àwọn Júù.”
27 Bákan náà, wọ́n kan àwọn olè méjì mọ́gi lẹ́gbẹ̀ẹ́ rẹ̀, ọ̀kan ní ọ̀tún rẹ̀ àti ọ̀kan ní òsì rẹ̀.
29 Àwọn tó ń kọjá lọ ń bú u, wọ́n sì ń mi orí wọn, wọ́n ń sọ pé: “Ṣíọ̀! Ìwọ tí o fẹ́ wó tẹ́ńpìlì palẹ̀, kí o sì fi ọjọ́ mẹ́ta kọ́ ọ,
30 gba ara rẹ là, kí o sọ̀ kalẹ̀ kúrò lórí òpó igi oró.”
31 Bákan náà, àwọn olórí àlùfáà àti àwọn akọ̀wé òfin ń fi ṣe yẹ̀yẹ́ láàárín ara wọn, wọ́n ń sọ pé: “Ó gba àwọn ẹlòmíì là; kò lè gba ara rẹ̀ là!
32 Kí Kristi, Ọba Ísírẹ́lì sọ̀ kalẹ̀ látorí òpó igi oró, ká lè rí i, ká sì gbà gbọ́.” Àwọn tí wọ́n kàn mọ́gi lẹ́gbẹ̀ẹ́ rẹ̀ pàápàá ń fi ṣe ẹlẹ́yà.
33 Nígbà tó di wákàtí kẹfà, òkùnkùn ṣú bo gbogbo ilẹ̀ náà títí di wákàtí kẹsàn-án.
34 Ní wákàtí kẹsàn-án, Jésù ké jáde pé: “Élì, Élì, làmá sàbákìtanì?” tó túmọ̀ sí: “Ọlọ́run mi, Ọlọ́run mi, kí ló dé tí o fi kọ̀ mí sílẹ̀?”
35 Nígbà tí àwọn kan lára àwọn tó dúró nítòsí gbọ́ èyí, wọ́n bẹ̀rẹ̀ sí í sọ pé: “Ẹ wò ó! Ó ń pe Èlíjà.”
36 Ẹnì kan wá sáré lọ rẹ kànrìnkàn sínú wáìnì kíkan, ó fi sórí ọ̀pá esùsú, ó sì fún un pé kó mu ún, ó ní: “Ẹ fi sílẹ̀! Ká wò ó bóyá Èlíjà máa wá gbé e sọ̀ kalẹ̀.”
37 Àmọ́ Jésù ké jáde, ó sì gbẹ́mìí mì.
38 Aṣọ ìdábùú ibi mímọ́ ya sí méjì látòkè dé ìsàlẹ̀.
39 Nígbà tí ọ̀gágun tó dúró ní ọ̀ọ́kán rẹ̀ rí i pé ó ti gbẹ́mìí mì, pẹ̀lú àwọn nǹkan tó ṣẹlẹ̀ yìí, ó sọ pé: “Ó dájú pé Ọmọ Ọlọ́run ni ọkùnrin yìí.”
40 Àwọn obìnrin kan tún wà, tí wọ́n ń wòran láti ọ̀ọ́kán, lára wọn ni Màríà Magidalénì, Màríà ìyá Jémíìsì Kékeré àti Jósè àti Sàlómẹ̀,
41 àwọn tó máa ń tẹ̀ lé e, tí wọ́n sì máa ń ṣe ìránṣẹ́ fún un nígbà tó wà ní Gálílì àti ọ̀pọ̀ àwọn obìnrin míì tó bá a gòkè wá sí Jerúsálẹ́mù.
42 Bó ṣe ń di ọwọ́ ìrọ̀lẹ́, tí ọjọ́ yẹn sì jẹ́ Ìpalẹ̀mọ́, ìyẹn ọjọ́ tó ṣáájú Sábáàtì,
43 Jósẹ́fù ará Arimatíà wá, ọ̀kan lára àwọn Ìgbìmọ̀ ni, ẹni tí wọ́n kà sí èèyàn dáadáa, tí òun náà ń retí Ìjọba Ọlọ́run. Ó fi ìgboyà wọlé lọ síwájú Pílátù, ó sì ní kó gbé òkú Jésù fún òun.
44 Àmọ́ Pílátù ń wò ó pé ó lè má tíì kú, ó wá ránṣẹ́ pe ọ̀gágun náà, ó bi í bóyá Jésù ti kú.
45 Torí náà, lẹ́yìn tí ọ̀gágun náà ti fi dá a lójú, ó gbà kí Jósẹ́fù máa gbé òkú náà lọ.
46 Lẹ́yìn tó ra aṣọ ọ̀gbọ̀ tó dáa, tó sì gbé e sọ̀ kalẹ̀, ó fi aṣọ ọ̀gbọ̀ tó dáa náà dì í, ó sì tẹ́ ẹ sínú ibojì kan tí wọ́n gbẹ́ sínú àpáta; ó wá yí òkúta sí ẹnu ọ̀nà ibojì náà.
47 Àmọ́ Màríà Magidalénì àti Màríà ìyá Jósè kò yéé wo ibi tí wọ́n tẹ́ ẹ sí.
16 Torí náà, nígbà tí Sábáàtì ti kọjá, Màríà Magidalénì, Màríà ìyá Jémíìsì àti Sàlómẹ̀ ra àwọn èròjà tó ń ta sánsán kí wọ́n lè wá fi pa á lára.
2 Ní àárọ̀ kùtù ọjọ́ kìíní ọ̀sẹ̀, nígbà tí oòrùn ti yọ, wọ́n wá síbi ibojì náà.
3 Wọ́n ń sọ fún ara wọn pé: “Ta ló máa bá wa yí òkúta kúrò ní ẹnu ọ̀nà ibojì náà?”
4 Àmọ́ nígbà tí wọ́n gbójú sókè, wọ́n rí i pé a ti yí òkúta náà kúrò, bó tiẹ̀ jẹ́ pé ó tóbi gan-an.
5 Nígbà tí wọ́n wọnú ibojì náà, wọ́n rí ọ̀dọ́kùnrin kan tó jókòó sẹ́gbẹ̀ẹ́ ọ̀tún, ó wọ aṣọ funfun, ẹnu sì yà wọ́n.
6 Ó sọ fún wọn pé: “Ẹ má ṣe jẹ́ kó yà yín lẹ́nu. Jésù ará Násárẹ́tì tí wọ́n kàn mọ́gi lẹ̀ ń wá. A ti jí i dìde. Kò sí níbí. Ẹ wò ó, ibi tí wọ́n tẹ́ ẹ sí nìyí.
7 Àmọ́ ẹ lọ, ẹ sọ fún àwọn ọmọ ẹ̀yìn rẹ̀ àti Pétérù pé, ‘Ó ń lọ sí Gálílì ṣáájú yín. Ẹ máa rí i níbẹ̀, bó ṣe sọ fún yín.’”
8 Torí náà, nígbà tí wọ́n jáde, wọ́n sá kúrò ní ibojì náà, jìnnìjìnnì bò wọ́n, wọn ò sì mọ ohun tí wọn ì bá ṣe. Wọn ò bá ẹnì kankan sọ nǹkan kan, torí ẹ̀rù ń bà wọ́n.
1 Bó ṣe jẹ́ pé ọ̀pọ̀ ti gbìyànjú láti kó ìròyìn àwọn ohun tó ṣẹlẹ̀ jọ, èyí tí a gbà gbọ́ délẹ̀délẹ̀ láàárín wa,
2 bí àwọn tí ọ̀rọ̀ náà ṣojú wọn láti ìbẹ̀rẹ̀, tí wọ́n sì jẹ́ ìránṣẹ́ ọ̀rọ̀ náà ṣe fi àwọn nǹkan yìí lé wa lọ́wọ́,
3 èmi náà pinnu, torí mo ti wádìí ohun gbogbo láti ìbẹ̀rẹ̀ lọ́nà tó péye, pé kí n kọ ọ́ ránṣẹ́ sí ọ lẹ́sẹẹsẹ, ìwọ Tìófílọ́sì ọlọ́lá jù lọ,
4 kí o lè mọ bí àwọn ohun tí wọ́n fi ọ̀rọ̀ ẹnu kọ́ ọ ṣe jẹ́ òótọ́ tó ní ẹ̀kúnrẹ́rẹ́.
5 Láyé ìgbà Hẹ́rọ́dù, ọba Jùdíà, àlùfáà kan wà tí orúkọ rẹ̀ ń jẹ́ Sekaráyà nínú ìpín Ábíjà. Ọ̀kan lára àwọn ọmọbìnrin Áárónì ni ìyàwó rẹ̀, Èlísábẹ́tì ni orúkọ rẹ̀.
6 Àwọn méjèèjì jẹ́ olódodo níwájú Ọlọ́run, wọ́n sì ń rìn láìlẹ́bi ní ìbámu pẹ̀lú gbogbo àṣẹ àti àwọn ohun tí òfin Jèhófà béèrè.
7 Àmọ́ wọn ò ní ọmọ, torí Èlísábẹ́tì yàgàn, àwọn méjèèjì sì ti lọ́jọ́ lórí gan-an.
8 Bó ṣe ń ṣiṣẹ́ àlùfáà nínú iṣẹ́ tí a yàn fún ìpín rẹ̀ níwájú Ọlọ́run,
9 gẹ́gẹ́ bí àṣà àwọn àlùfáà, òun ló kàn láti sun tùràrí nígbà tó wọnú ibi mímọ́ Jèhófà.
10 Gbogbo èrò tó pọ̀ rẹpẹtẹ sì ń gbàdúrà níta ní wákàtí tí wọ́n ń sun tùràrí.
11 Áńgẹ́lì Jèhófà fara hàn án, ó dúró ní ẹ̀gbẹ́ ọ̀tún pẹpẹ tùràrí.
12 Àmọ́ ìdààmú bá Sekaráyà nítorí ohun tó rí, ẹ̀rù sì bà á gidigidi.
13 Ṣùgbọ́n áńgẹ́lì náà sọ fún un pé: “Má bẹ̀rù, Sekaráyà, torí a ti ṣojúure sí ọ, a sì ti gbọ́ ẹ̀bẹ̀ rẹ, Èlísábẹ́tì ìyàwó rẹ máa bí ọmọkùnrin kan fún ọ, kí o pe orúkọ rẹ̀ ní Jòhánù.
14 Inú rẹ máa dùn, o sì máa yọ̀ ṣẹ̀ṣẹ̀, ọ̀pọ̀ èèyàn máa yọ̀ nígbà tí o bá bí i,
15 torí ẹni ńlá ló máa jẹ́ lójú Jèhófà. Àmọ́ kò gbọ́dọ̀ mu wáìnì rárá tàbí ọtí líle èyíkéyìí, ẹ̀mí mímọ́ sì máa kún inú rẹ̀, àní kí wọ́n tó bí i,
16 ó sì máa mú kí ọ̀pọ̀ lára àwọn ọmọ Ísírẹ́lì pa dà sọ́dọ̀ Jèhófà Ọlọ́run wọn.
17 Bákan náà, ó máa lọ ṣáájú rẹ̀ pẹ̀lú ẹ̀mí àti agbára Èlíjà, kó lè yí ọkàn àwọn bàbá pa dà sí àwọn ọmọ àti àwọn aláìgbọràn sí ọgbọ́n tó gbéṣẹ́ ti àwọn olódodo, kó lè ṣètò àwọn èèyàn tí a ti múra sílẹ̀ fún Jèhófà.”
18 Sekaráyà sọ fún áńgẹ́lì náà pé: “Báwo ni màá ṣe mọ̀ pé òótọ́ lọ̀rọ̀ yìí? Torí mo ti dàgbà, ìyàwó mi sì ti lọ́jọ́ lórí gan-an.”
19 Áńgẹ́lì náà sọ fún un pé: “Èmi ni Gébúrẹ́lì, tó ń dúró nítòsí, níwájú Ọlọ́run, a rán mi láti bá ọ sọ̀rọ̀, kí n sì kéde ìhìn rere yìí fún ọ.
20 Àmọ́ wò ó! o ò ní lè sọ̀rọ̀, wàá sì ya odi títí di ọjọ́ tí àwọn nǹkan yìí máa ṣẹlẹ̀, torí pé o ò gba àwọn ọ̀rọ̀ mi gbọ́, èyí tó máa ṣẹ ní àkókò tí a yàn fún wọn.”
21 Àmọ́ àwọn èèyàn ṣì ń dúró de Sekaráyà, ó sì yà wọ́n lẹ́nu pé ó pẹ́ gan-an nínú ibi mímọ́.
22 Nígbà tó jáde, kò lè bá wọn sọ̀rọ̀, wọ́n sì fòye mọ̀ pé ó ṣẹ̀ṣẹ̀ rí ohun kan tó ju agbára ẹ̀dá lọ nínú ibi mímọ́. Ó ń fi ara ṣàpèjúwe fún wọn, síbẹ̀ kò lè sọ̀rọ̀.
23 Nígbà tí àwọn ọjọ́ tó fi ń ṣe iṣẹ́ ìsìn mímọ́ pé, ó lọ sílé rẹ̀.
24 Ọjọ́ mélòó kan lẹ́yìn náà, Èlísábẹ́tì ìyàwó rẹ̀ lóyún, ó sì fi ara pa mọ́ fún oṣù márùn-ún, ó sọ pé:
25 “Ohun tí Jèhófà ṣe sí mi ní àwọn ọjọ́ yìí nìyí. Ó ti yíjú sí mi kó lè mú ẹ̀gàn mi kúrò láàárín àwọn èèyàn.”
26 Nígbà tó pé oṣù mẹ́fà, Ọlọ́run rán áńgẹ́lì Gébúrẹ́lì sí ìlú kan ní Gálílì tí wọ́n ń pè ní Násárẹ́tì,
27 sí wúńdíá kan tó jẹ́ àfẹ́sọ́nà ọkùnrin kan tó ń jẹ́ Jósẹ́fù ní ilé Dáfídì, orúkọ wúńdíá náà ni Màríà.
28 Nígbà tí áńgẹ́lì náà wọlé, ó sọ fún un pé: “Mo kí ọ o, ìwọ ẹni tí a ṣojúure sí gidigidi, Jèhófà wà pẹ̀lú rẹ.”
29 Àmọ́ ọ̀rọ̀ áńgẹ́lì náà rú obìnrin náà lójú gan-an, ó sì fẹ́ mọ ohun tí irú ìkíni yìí túmọ̀ sí.
30 Áńgẹ́lì náà wá sọ fún un pé: “Má bẹ̀rù, Màríà, torí o ti rí ojúure Ọlọ́run.
31 Wò ó! o máa lóyún, o sì máa bí ọmọkùnrin kan, kí o pe orúkọ rẹ̀ ní Jésù.
32 Ẹni yìí máa jẹ́ ẹni ńlá, wọ́n á máa pè é ní Ọmọ Ẹni Gíga Jù Lọ, Jèhófà Ọlọ́run sì máa fún un ní ìtẹ́ Dáfídì bàbá rẹ̀,
33 ó máa jẹ Ọba lórí ilé Jékọ́bù títí láé, Ìjọba rẹ̀ ò sì ní lópin.”
34 Àmọ́ Màríà sọ fún áńgẹ́lì náà pé: “Báwo ló ṣe máa ṣẹlẹ̀, nígbà tó jẹ́ pé mi ò bá ọkùnrin lò pọ̀?”
35 Áńgẹ́lì náà dá a lóhùn pé: “Ẹ̀mí mímọ́ máa bà lé ọ, agbára Ẹni Gíga Jù Lọ sì máa ṣíji bò ọ́. Ìdí nìyẹn tí a fi máa pe ẹni tí o bí ní mímọ́, Ọmọ Ọlọ́run.
36 Wò ó! Èlísábẹ́tì mọ̀lẹ́bí rẹ náà ti lóyún ọmọkùnrin kan, ní ọjọ́ ogbó rẹ̀, oyún rẹ̀ sì ti pé oṣù mẹ́fà báyìí, ẹni táwọn èèyàn ń pè ní àgàn;
37 torí pé kò sí ìkéde kankan tí kò ní ṣeé ṣe fún Ọlọ́run.”
38 Màríà wá sọ pé: “Wò ó! Ẹrúbìnrin Jèhófà! Kó ṣẹlẹ̀ sí mi bí o ṣe kéde rẹ̀.” Ni áńgẹ́lì náà bá kúrò lọ́dọ̀ rẹ̀.
39 Màríà wá gbéra ní àkókò yẹn, ó sì yára rìnrìn àjò lọ sí ilẹ̀ olókè, sí ìlú kan ní Júdà,
40 ó wọ ilé Sekaráyà, ó sì kí Èlísábẹ́tì.
41 Ó ṣẹlẹ̀ pé, gbàrà tí Èlísábẹ́tì gbọ́ tí Màríà kí i, ọmọ inú rẹ̀ sọ, ẹ̀mí mímọ́ sì kún inú Èlísábẹ́tì,
42 ó sì ké jáde pé: “Ìbùkún ni fún ọ láàárín àwọn obìnrin, ìbùkún sì ni fún èso inú rẹ!
43 Báwo ló ṣe jẹ́ pé èmi ni àǹfààní yìí tọ́ sí, pé kí ìyá Olúwa mi wá sọ́dọ̀ mi?
44 Torí wò ó! bí mo ṣe gbọ́ tí o kí mi, ayọ̀ mú kí ọmọ tó wà ní inú mi sọ kúlú.
45 Aláyọ̀ náà ni obìnrin tó gbà gbọ́, torí pé gbogbo ohun tí a sọ fún un látọ̀dọ̀ Jèhófà ló máa ṣẹ délẹ̀délẹ̀.”
46 Màríà wá sọ pé: “Ọkàn mi gbé Jèhófà ga,
47 ẹ̀mí mi ò sì yéé yọ̀ gidigidi torí Ọlọ́run Olùgbàlà mi,
48 torí pé ó ti ṣíjú wo ipò tó rẹlẹ̀ tí ẹrúbìnrin rẹ̀ wà. Torí, wò ó! láti ìsinsìnyí lọ, gbogbo ìran máa kéde pé aláyọ̀ ni mí,
49 torí pé Ẹni tó lágbára ti ṣe àwọn ohun ńláńlá fún mi, mímọ́ sì ni orúkọ rẹ̀
50 àti pé láti ìran dé ìran, ó ń ṣàánú àwọn tó bẹ̀rù rẹ̀.
51 Ó ti fi apá rẹ̀ ṣe ohun tó lágbára; ó ti tú àwọn tó jẹ́ agbéraga nínú èrò ọkàn wọn ká.
52 Ó ti rẹ àwọn ọkùnrin alágbára sílẹ̀ látorí ìtẹ́, ó sì gbé àwọn tó rẹlẹ̀ ga;
53 ó ti fi àwọn ohun rere tẹ́ àwọn tí ebi ń pa lọ́rùn dé ẹ̀kúnrẹ́rẹ́, ó sì ti mú kí àwọn tó lọ́rọ̀ lọ lọ́wọ́ òfo.
54 Ó ti wá ran Ísírẹ́lì ìránṣẹ́ rẹ̀ lọ́wọ́, ó rántí àánú rẹ̀,
55 bó ṣe sọ fún àwọn baba ńlá wa, fún Ábúráhámù àti ọmọ rẹ̀, títí láé.”
56 Màríà dúró sọ́dọ̀ rẹ̀ fún nǹkan bí oṣù mẹ́ta, ó sì pa dà sí ilé rẹ̀.
57 Nígbà tí ó tó àkókò tí Èlísábẹ́tì máa bímọ, ó bí ọmọkùnrin kan.
58 Àwọn aládùúgbò àti àwọn mọ̀lẹ́bí rẹ̀ gbọ́ pé Jèhófà ti ṣàánú rẹ̀ gidigidi, wọ́n sì bá a yọ̀.
59 Ní ọjọ́ kẹjọ, wọ́n wá láti dádọ̀dọ́ ọmọ kékeré náà, wọ́n sì fẹ́ sọ ọ́ ní Sekaráyà, orúkọ bàbá rẹ̀.
60 Àmọ́ ìyá rẹ̀ fèsì pé: “Rárá o! Jòhánù la máa pè é.”
61 Ni wọ́n bá sọ fún un pé: “Kò sí mọ̀lẹ́bí rẹ kankan tó ń jẹ́ orúkọ yìí.”
62 Torí náà, wọ́n fara ṣàpèjúwe fún bàbá rẹ̀ láti béèrè orúkọ tó fẹ́ sọ ọ́.
63 Ó wá ní kí wọ́n fún òun ní wàláà kan, ó sì kọ ọ́ pé: “Jòhánù ni orúkọ rẹ̀.” Ni ẹnu bá ya gbogbo wọn.
64 Lẹ́sẹ̀kẹsẹ̀, ẹnu rẹ̀ là, ahọ́n rẹ̀ ṣí, ó sì bẹ̀rẹ̀ sí í sọ̀rọ̀, ó ń yin Ọlọ́run.
65 Ẹ̀rù sì ba gbogbo àwọn tó ń gbé àdúgbò wọn, wọ́n wá bẹ̀rẹ̀ sí í ròyìn gbogbo nǹkan yìí ní gbogbo ilẹ̀ olókè ní Jùdíà.
66 Gbogbo àwọn tó gbọ́ ọ̀rọ̀ náà sì fi sọ́kàn, wọ́n ń sọ pé: “Kí ni ọmọ kékeré yìí máa dà?” Torí ọwọ́ Jèhófà wà lára rẹ̀ lóòótọ́.
67 Ẹ̀mí mímọ́ wá kún inú Sekaráyà bàbá rẹ̀, ó sì sọ tẹ́lẹ̀, ó ní:
68 “Ẹ yin Jèhófà, Ọlọ́run Ísírẹ́lì, torí ó ti yíjú sí àwọn èèyàn rẹ̀, ó sì ti gbà wọ́n sílẹ̀.
69 Ó ti gbé ìwo ìgbàlà kan dìde fún wa ní ilé Dáfídì ìránṣẹ́ rẹ̀,
70 bó ṣe gbẹnu àwọn wòlíì rẹ̀ mímọ́ nígbà àtijọ́ sọ̀rọ̀,
71 nípa ìgbàlà kúrò lọ́wọ́ àwọn ọ̀tá wa àti lọ́wọ́ gbogbo àwọn tó kórìíra wa;
72 láti ṣàánú lórí ọ̀rọ̀ àwọn baba ńlá wa, kó sì rántí májẹ̀mú mímọ́ rẹ̀,
73 ohun tó búra fún Ábúráhámù baba ńlá wa,
74 pé lẹ́yìn tí a bá ti gbà wá sílẹ̀ lọ́wọ́ àwọn ọ̀tá wa, òun máa fún wa ní àǹfààní láti máa ṣe iṣẹ́ ìsìn mímọ́ fún un láìbẹ̀rù,
75 pẹ̀lú ìdúróṣinṣin àti òdodo níwájú rẹ̀ ní gbogbo ọjọ́ wa.
76 Àmọ́ ní tìrẹ, ọmọ kékeré, wòlíì Ẹni Gíga Jù Lọ la ó máa pè ọ́, torí o máa lọ níwájú Jèhófà láti múra àwọn ọ̀nà rẹ̀ sílẹ̀,
77 láti fún àwọn èèyàn rẹ̀ ní ìmọ̀ ìgbàlà nípa dídárí ẹ̀ṣẹ̀ wọn jì wọ́n,
78 torí ojú àánú Ọlọ́run wa. Pẹ̀lú àánú yìí, ojúmọ́ kan máa mọ́ wa láti ibi gíga,
79 láti fún àwọn tó jókòó nínú òkùnkùn àti òjìji ikú ní ìmọ́lẹ̀, kó sì darí ẹsẹ̀ wa ní ọ̀nà àlàáfíà.”
80 Ọmọ kékeré náà wá dàgbà, ó sì di alágbára nínú ẹ̀mí, ó wà ní aṣálẹ̀ títí di ọjọ́ tó fi ara rẹ̀ han Ísírẹ́lì ní gbangba.
5 Nígbà kan tí àwọn èrò ń fún mọ́ ọn, tí wọ́n ń gbọ́ ọ̀rọ̀ Ọlọ́run, ó dúró lẹ́gbẹ̀ẹ́ adágún omi Jẹ́nẹ́sárẹ́tì.
2 Ó sì rí ọkọ̀ ojú omi méjì tó gúnlẹ̀ sí ẹ̀gbẹ́ adágún náà, àmọ́ àwọn apẹja ti jáde kúrò nínú wọn, wọ́n sì ń fọ àwọ̀n wọn.
3 Ó wọnú ọ̀kan nínú àwọn ọkọ̀ náà, èyí tó jẹ́ ti Símónì, ó sì sọ fún un pé kó wa ọkọ̀ náà lọ síwájú díẹ̀ kúrò lórí ilẹ̀. Ó wá jókòó, ó sì bẹ̀rẹ̀ sí í kọ́ àwọn èrò náà látinú ọkọ̀ ojú omi náà.
4 Nígbà tó sọ̀rọ̀ tán, ó sọ fún Símónì pé: “Wa ọkọ̀ lọ síbi tí omi ti jìn, kí ẹ sì rọ àwọ̀n yín sísàlẹ̀ láti kó ẹja.”
5 Àmọ́ Símónì fèsì pé: “Olùkọ́, gbogbo òru la fi ṣiṣẹ́ kára, a ò sì rí nǹkan kan mú, ṣùgbọ́n torí ohun tí o sọ, màá rọ àwọ̀n náà sísàlẹ̀.”
6 Nígbà tí wọ́n ṣe bẹ́ẹ̀, ọ̀pọ̀lọpọ̀ ẹja ni wọ́n kó. Kódà, àwọ̀n wọn bẹ̀rẹ̀ sí í fà ya.
7 Torí náà, wọ́n ṣẹ́wọ́ sí àwọn tí wọ́n jọ ń ṣiṣẹ́, nínú ọkọ̀ ojú omi kejì, pé kí wọ́n wá ran àwọn lọ́wọ́, wọ́n wá, wọ́n sì rọ́ ẹja kún inú ọkọ̀ méjèèjì, débi pé wọ́n bẹ̀rẹ̀ sí í rì.
8 Nígbà tí Símónì Pétérù rí èyí, ó wólẹ̀ síbi orúnkún Jésù, ó ní: “Kúrò lọ́dọ̀ mi, Olúwa, torí pé ẹlẹ́ṣẹ̀ ni mí.”
9 Ìdí ni pé ẹnu ya òun àti àwọn tó wà pẹ̀lú rẹ̀ gan-an torí bí ẹja tí wọ́n kó ṣe pọ̀ tó,
10 bẹ́ẹ̀ náà ló ṣe rí lára Jémíìsì àti Jòhánù, àwọn ọmọ Sébédè, tí àwọn àti Símónì jọ ń ṣiṣẹ́. Àmọ́ Jésù sọ fún Símónì pé: “Má bẹ̀rù mọ́. Láti ìsinsìnyí lọ, wàá máa mú àwọn èèyàn láàyè.”
11 Wọ́n wá dá àwọn ọkọ̀ ojú omi náà pa dà sórí ilẹ̀, wọ́n pa ohun gbogbo tì, wọ́n sì tẹ̀ lé e.
12 Ní àkókò míì, nígbà tó wà nínú ọ̀kan lára àwọn ìlú náà, wò ó! ọkùnrin kan wà tí ẹ̀tẹ̀ bò! Nígbà tó tajú kán rí Jésù, ó wólẹ̀, ó sì bẹ̀ ẹ́ pé: “Olúwa, tí o bá ṣáà ti fẹ́, o lè jẹ́ kí n mọ́.”
13 Torí náà, ó na ọwọ́ rẹ̀, ó sì fọwọ́ kàn án, ó ní: “Mo fẹ́ bẹ́ẹ̀! Kí o mọ́.” Lẹ́sẹ̀kẹsẹ̀, ẹ̀tẹ̀ náà pòórá lára rẹ̀.
14 Ó wá pàṣẹ fún ọkùnrin náà pé kó má sọ fún ẹnikẹ́ni, ó ní: “Àmọ́ lọ, kí o fi ara rẹ han àlùfáà, kí o sì ṣe ọrẹ láti wẹ̀ ọ́ mọ́, bí Mósè ṣe sọ, kó lè jẹ́ ẹ̀rí fún wọn.”
15 Àmọ́ ìròyìn rẹ̀ ń tàn káàkiri ṣáá, èrò rẹpẹtẹ sì máa ń kóra jọ kí wọ́n lè gbọ́ ọ̀rọ̀ rẹ̀, kó sì lè wò wọ́n sàn.
16 Ṣùgbọ́n ó sábà máa ń lọ sí àwọn ibi tó dá láti gbàdúrà.
17 Lọ́jọ́ kan, bó ṣe ń kọ́ni, àwọn Farisí àti àwọn olùkọ́ Òfin tí wọ́n wá láti gbogbo abúlé Gálílì àti Jùdíà àti Jerúsálẹ́mù jókòó níbẹ̀; agbára Jèhófà sì wà lára rẹ̀ láti wo àwọn èèyàn sàn.
18 Wò ó! àwọn ọkùnrin kan fi ibùsùn gbé ọkùnrin kan tó ní àrùn rọpárọsẹ̀, wọ́n sì ń gbìyànjú láti gbé e wọlé, kí wọ́n lè gbé e síwájú Jésù.
19 Torí náà, nígbà tí wọn ò rí ọ̀nà gbé e wọlé torí àwọn èrò náà, wọ́n gun orí òrùlé, wọ́n sì fi ibùsùn náà sọ̀ ọ́ kalẹ̀ gba àárín ohun tí wọ́n fi bo ilé náà, wọ́n gbé e sọ̀ kalẹ̀ sí àárín àwọn tó wà níwájú Jésù.
20 Nígbà tó rí ìgbàgbọ́ tí wọ́n ní, ó sọ pé: “Ọkùnrin yìí, a dárí àwọn ẹ̀ṣẹ̀ rẹ jì ọ́.”
21 Àwọn akọ̀wé òfin àti àwọn Farisí wá bẹ̀rẹ̀ sí í rò ó, wọ́n ń sọ pé: “Ta lẹni tó ń sọ̀rọ̀ òdì yìí? Ta ló lè dárí àwọn ẹ̀ṣẹ̀ jini yàtọ̀ sí Ọlọ́run nìkan?”
22 Àmọ́ Jésù fòye mọ ohun tí wọ́n ń rò, ó sì dá wọn lóhùn pé: “Kí lẹ̀ ń rò lọ́kàn yín?
23 Èwo ló rọrùn jù, láti sọ pé, ‘A dárí àwọn ẹ̀ṣẹ̀ rẹ jì ọ́,’ àbí láti sọ pé, ‘Dìde, kí o sì máa rìn’?
24 Àmọ́ kí ẹ lè mọ̀ pé Ọmọ èèyàn ní àṣẹ ní ayé láti dárí àwọn ẹ̀ṣẹ̀ jini—” ó sọ fún ọkùnrin tó ní àrùn rọpárọsẹ̀ náà pé: “Mò ń sọ fún ọ, Dìde, gbé ibùsùn rẹ, kí o sì máa lọ sílé rẹ.”
25 Ló bá dìde níwájú wọn, ó gbé ohun tó ti ń dùbúlẹ̀ lé, ó sì lọ sí ilé rẹ̀, ó ń yin Ọlọ́run lógo.
26 Ẹnu ya gbogbo wọn lẹ́nì kọ̀ọ̀kan, wọ́n sì bẹ̀rẹ̀ sí í yin Ọlọ́run lógo, ẹ̀rù bà wọ́n gan-an, wọ́n ń sọ pé: “A ti rí àwọn nǹkan àgbàyanu lónìí!”
27 Lẹ́yìn náà, ó jáde lọ, ó sì rí agbowó orí kan tó ń jẹ́ Léfì, tó jókòó sí ọ́fíìsì àwọn agbowó orí, ó sì sọ fún un pé: “Máa tẹ̀ lé mi.”
28 Ló bá fi ohun gbogbo sílẹ̀, ó dìde, ó sì bẹ̀rẹ̀ sí í tẹ̀ lé e.
29 Léfì wá gbà á lálejò, ó se àsè rẹpẹtẹ fún un nílé rẹ̀, àwọn agbowó orí àti àwọn míì tó ń bá wọn jẹun sì pọ̀ gan-an níbẹ̀.
30 Ni àwọn Farisí àti àwọn tó jẹ́ akọ̀wé òfin lára wọn bá bẹ̀rẹ̀ sí í kùn sí àwọn ọmọ ẹ̀yìn rẹ̀, wọ́n ń sọ pé: “Kí ló dé tí ẹ̀ ń bá àwọn agbowó orí àti àwọn ẹlẹ́ṣẹ̀ jẹun, tí ẹ sì ń bá wọn mu?”
31 Jésù fún wọn lésì pé: “Àwọn tí ara wọn le kò nílò oníṣègùn, àmọ́ àwọn tó ń ṣàìsàn nílò rẹ̀.
32 Kì í ṣe àwọn olódodo ni mo wá pè kí wọ́n ronú pìwà dà, àwọn ẹlẹ́ṣẹ̀ ni.”
33 Wọ́n sọ fún un pé: “Léraléra ni àwọn ọmọ ẹ̀yìn Jòhánù máa ń gbààwẹ̀, tí wọ́n sì ń rawọ́ ẹ̀bẹ̀, bẹ́ẹ̀ náà ni àwọn ọmọ ẹ̀yìn àwọn Farisí, àmọ́ àwọn ọmọ ẹ̀yìn rẹ ń jẹ, wọ́n sì ń mu.”
34 Jésù sọ fún wọn pé: “Ẹ ò lè mú kí àwọn ọ̀rẹ́ ọkọ ìyàwó gbààwẹ̀ tí ọkọ ìyàwó bá ṣì wà lọ́dọ̀ wọn, àbí ẹ lè ṣe bẹ́ẹ̀?
35 Àmọ́ ọjọ́ ń bọ̀, tí a máa mú ọkọ ìyàwó kúrò lọ́dọ̀ wọn ní tòótọ́; wọ́n máa wá gbààwẹ̀ láwọn ọjọ́ yẹn.”
36 Ó tún sọ àpèjúwe kan fún wọn pé: “Kò sí ẹni tó máa gé lára aṣọ àwọ̀lékè tuntun, kó sì rán ègé náà mọ́ ara aṣọ tó ti gbó. Tó bá ṣe bẹ́ẹ̀, ègé aṣọ tuntun náà máa ya kúrò, aṣọ tí wọ́n gé lára aṣọ tuntun náà kò sì ní bá èyí tó ti gbó mu.
37 Bákan náà, kò sí ẹni tó máa rọ wáìnì tuntun sínú àpò awọ tó ti gbó. Tó bá ṣe bẹ́ẹ̀, wáìnì tuntun náà máa bẹ́ àpò awọ náà, ó máa dà nù, àpò náà sì máa bà jẹ́.
38 Àmọ́ inú àpò awọ tuntun la gbọ́dọ̀ rọ wáìnì tuntun sí.
39 Kò sẹ́ni tó máa fẹ́ mu wáìnì tuntun lẹ́yìn tó ti mu wáìnì tó ti pẹ́, torí ó máa sọ pé, ‘Èyí tó ti pẹ́ yẹn dáa.’”
11 Ní báyìí, ó wà ní ibì kan tó ti ń gbàdúrà, nígbà tó sì ṣe tán, ọ̀kan nínú àwọn ọmọ ẹ̀yìn rẹ̀ sọ fún un pé: “Olúwa, kọ́ wa bí a ṣe máa gbàdúrà, bí Jòhánù náà ṣe kọ́ àwọn ọmọ ẹ̀yìn rẹ̀.”
2 Torí náà, ó sọ fún wọn pé: “Nígbàkigbà tí ẹ bá ń gbàdúrà, ẹ sọ pé: ‘Baba, kí orúkọ rẹ di mímọ́. Kí ìjọba rẹ dé.
3 Fún wa ní oúnjẹ òòjọ́ wa bí a ṣe nílò rẹ̀ lọ́jọ́ kọ̀ọ̀kan.
4 Kí o sì dárí àwọn ẹ̀ṣẹ̀ wa jì wá, torí àwa náà máa ń dárí ji gbogbo ẹni tó jẹ wá ní gbèsè; má sì mú wa wá sínú ìdẹwò.’”
5 Ó wá sọ fún wọn pé: “Ká sọ pé ọ̀kan nínú yín ní ọ̀rẹ́ kan, o wá lọ bá a ní ọ̀gànjọ́ òru, o sì sọ fún un pé, ‘Ọ̀rẹ́, yá mi ní búrẹ́dì mẹ́ta,
6 torí pé ọ̀kan nínú àwọn ọ̀rẹ́ mi ṣẹ̀ṣẹ̀ dé sọ́dọ̀ mi láti ìrìn àjò, mi ò sì ní nǹkan kan tí mo lè fún un.’
7 Àmọ́ ẹni yẹn fèsì látinú ilé, ó ní: ‘Yéé dà mí láàmú. Mo ti ti ilẹ̀kùn, àwọn ọmọ mi kéékèèké sì wà lọ́dọ̀ mi lórí ibùsùn. Mi ò lè dìde wá fún ọ ní ohunkóhun.’
8 Mò ń sọ fún yín, bí kò bá tiẹ̀ ní dìde, kó sì fún un ní nǹkan kan torí pé ó jẹ́ ọ̀rẹ́ rẹ̀, ó dájú pé torí pé ó ń fi ìgboyà béèrè léraléra, ó máa dìde, ó sì máa fún un ní ohunkóhun tó bá nílò.
9 Torí náà, mò ń sọ fún yín, ẹ máa béèrè, a sì máa fún yín; ẹ máa wá kiri, ẹ sì máa rí; ẹ máa kan ilẹ̀kùn, a sì máa ṣí i fún yín.
10 Torí gbogbo ẹni tó bá ń béèrè máa rí gbà, gbogbo ẹni tó bá ń wá kiri máa rí, gbogbo ẹni tó bá sì ń kan ilẹ̀kùn la máa ṣí i fún.
11 Ká sòótọ́, bàbá wo ló wà láàárín yín tó jẹ́ pé, tí ọmọ rẹ̀ bá béèrè ẹja, ó máa fún un ní ejò dípò ẹja?
12 Tàbí tó bá tún béèrè ẹyin, tó máa fún un ní àkekèé?
13 Torí náà, tí ẹ̀yin bá mọ bí ẹ ṣe ń fún àwọn ọmọ yín ní ẹ̀bùn tó dáa, bó tiẹ̀ jẹ́ pé ẹni burúkú ni yín, mélòómélòó wá ni Baba yín tó wà ní ọ̀run, ó máa fi ẹ̀mí mímọ́ fún àwọn tó ń béèrè lọ́wọ́ rẹ̀!”
14 Lẹ́yìn náà, ó lé ẹ̀mí èṣù tí kò jẹ́ kó lè sọ̀rọ̀ jáde. Lẹ́yìn tí ẹ̀mí èṣù náà jáde, ọkùnrin tí kò lè sọ̀rọ̀ náà sọ̀rọ̀, ẹnu sì ya àwọn èrò tó wà níbẹ̀.
15 Àmọ́ àwọn kan nínú wọn sọ pé: “Agbára Béélísébúbù, alákòóso àwọn ẹ̀mí èṣù, ló fi ń lé àwọn ẹ̀mí èṣù jáde.”
16 Kí àwọn míì sì lè dán an wò, wọ́n bẹ̀rẹ̀ sí í sọ fún un pé kó fi àmì kan láti ọ̀run han àwọn.
17 Ó mọ ohun tí wọ́n ń rò, ó wá sọ fún wọn pé: “Gbogbo ìjọba tó bá pínyà sí ara rẹ̀ máa pa run, ilé tó bá sì pínyà sí ara rẹ̀ máa wó.
18 Lọ́nà kan náà, tí Sátánì náà bá pínyà sí ara rẹ̀, báwo ni ìjọba rẹ̀ ṣe máa dúró? Torí ẹ sọ pé Béélísébúbù ni mo fi ń lé àwọn ẹ̀mí èṣù jáde.
19 Tó bá jẹ́ agbára Béélísébúbù ni mo fi ń lé ẹ̀mí èṣù jáde, agbára ta ni àwọn ọmọ yín fi ń lé wọn jáde? Ìdí nìyí tí wọ́n fi máa jẹ́ adájọ́ yín.
20 Àmọ́ tó bá jẹ́ ìka Ọlọ́run  ni mo fi ń lé ẹ̀mí èṣù jáde, Ìjọba Ọlọ́run ti dé bá yín lójijì lóòótọ́.
21 Tí ọkùnrin alágbára kan, tó dira ogun dáadáa, bá ń ṣọ́ ààfin rẹ̀, kò sóhun tó máa ṣe àwọn ohun ìní rẹ̀.
22 Àmọ́ tí ẹnì kan tó lágbára jù ú lọ bá wá gbéjà kò ó, tó sì ṣẹ́gun rẹ̀, ẹni yẹn máa kó gbogbo ohun ìjà rẹ̀ tó gbẹ́kẹ̀ lé lọ, á sì pín àwọn ohun tó kó lọ́dọ̀ rẹ̀.
23 Ẹnikẹ́ni tí kò bá sí lọ́dọ̀ mi ń ta kò mí, ẹnikẹ́ni tí kò bá sì dara pọ̀ mọ́ mi ń fọ́n ká.
24 “Tí ẹ̀mí àìmọ́ kan bá jáde nínú ẹnì kan, á gba àwọn ibi tí kò lómi kọjá láti wá ibi ìsinmi, tí kò bá sì rí ìkankan, á sọ pé, ‘Màá pa dà sí ilé mi tí mo ti kúrò.’
25 Tó bá sì dé, á rí i pé wọ́n ti gbá ilé náà mọ́, wọ́n sì ṣe é lọ́ṣọ̀ọ́.
26 Á wá lọ mú ẹ̀mí méje míì dání, tí wọ́n burú ju òun fúnra rẹ̀ lọ, lẹ́yìn tí wọ́n bá sì wọlé, wọ́n á máa gbé ibẹ̀. Ipò ẹni yẹn nígbẹ̀yìn á wá burú ju ti tẹ́lẹ̀ lọ.”
27 Bó ṣe ń sọ àwọn nǹkan yìí, obìnrin kan kígbe láàárín èrò, ó sọ fún un pé: “Aláyọ̀ ni ilé ọlẹ̀ tó gbé ọ àti ọmú tí o mu!”
28 Àmọ́ ó sọ pé: “Rárá o, kàkà bẹ́ẹ̀, aláyọ̀ ni àwọn tó ń gbọ́ ọ̀rọ̀ Ọlọ́run, tí wọ́n sì ń pa á mọ́!”
29 Nígbà tí àwọn èrò ń kóra jọ, ó bẹ̀rẹ̀ sí í sọ pé: “Ìran burúkú ni ìran yìí; ó ń wá àmì, àmọ́ a ò ní fún un ní àmì kankan àfi àmì Jónà.
30 Torí bí Jónà ṣe di àmì fún àwọn ará Nínéfè, bẹ́ẹ̀ náà ni Ọmọ èèyàn ṣe máa jẹ́ fún ìran yìí.
31 A máa gbé ọbabìnrin gúúsù dìde láti ṣèdájọ́ àwọn èèyàn ìran yìí, ó sì máa dá wọn lẹ́bi, torí ó wá láti ìkángun ayé kó lè gbọ́ ọ̀rọ̀ ọgbọ́n Sólómọ́nì. Àmọ́ ẹ wò ó! ohun kan tó ju Sólómọ́nì lọ wà níbí.
32 Àwọn ará Nínéfè máa dìde láti ṣèdájọ́ ìran yìí, wọ́n á sì dá a lẹ́bi, torí pé wọ́n ronú pìwà dà nígbà tí Jónà wàásù fún wọn. Àmọ́ ẹ wò ó! ohun kan tó ju Jónà lọ wà níbí.
33 Tí ẹnì kan bá tan fìtílà, kò ní gbé e síbi tó fara pa mọ́ tàbí sábẹ́ apẹ̀rẹ̀, àmọ́ orí ọ̀pá fìtílà ló máa gbé e sí, kí àwọn tó bá wọlé lè rí ìmọ́lẹ̀.
34 Ojú rẹ ni fìtílà ara. Tí ojú rẹ bá mú ọ̀nà kan, gbogbo ara rẹ náà máa mọ́lẹ̀ yòò; àmọ́ tó bá ń ṣe ìlara, ara rẹ náà máa ṣókùnkùn.
35 Torí náà, wà lójúfò, kí ìmọ́lẹ̀ tó wà nínú rẹ má bàa jẹ́ òkùnkùn.
36 Nítorí náà, tí gbogbo ara rẹ bá mọ́lẹ̀ yòò, tí kò sí apá kankan níbẹ̀ tó ṣókùnkùn, gbogbo rẹ̀ máa mọ́lẹ̀ yòò bí ìgbà tí fìtílà bá fi ìtànṣán rẹ̀ tan ìmọ́lẹ̀ fún ọ.”
37 Nígbà tó sọ èyí, Farisí kan ní kó wá bá òun jẹun. Ó wá wọlé lọ, ó sì jókòó sídìí tábìlì.
38 Àmọ́ ó ya Farisí náà lẹ́nu nígbà tó rí i pé kò kọ́kọ́ wẹ ọwọ́ kó tó jẹun.
39 Ṣùgbọ́n Olúwa sọ fún un pé: “Ẹ̀yin Farisí, ẹ̀ ń fọ ẹ̀yìn ife àti abọ́ mọ́, àmọ́ wọ̀bìà àti ìwà burúkú kún inú yín.
40 Ẹ̀yin aláìlóye! Ṣebí ẹni tó ṣe ẹ̀yìn náà ló ṣe inú, àbí òun kọ́?
41 Àwọn ohun tó wá láti inú ni kí ẹ máa fi ṣe ìtọrẹ àánú, ẹ wò ó! gbogbo nǹkan nípa yín máa mọ́.
42 Àmọ́ ẹ gbé ẹ̀yin Farisí, torí pé ẹ̀ ń san ìdá mẹ́wàá ewéko míńtì, ewéko rúè àti gbogbo ewébẹ̀ míì, àmọ́ ẹ ò ka ìdájọ́ òdodo àti ìfẹ́ Ọlọ́run sí! Àwọn nǹkan yìí ló pọn dandan kí ẹ ṣe, àmọ́ kò yẹ kí ẹ ṣàìka àwọn nǹkan yòókù yẹn sí.
43 Ẹ gbé, ẹ̀yin Farisí, torí ẹ fẹ́ràn ìjókòó iwájú nínú sínágọ́gù, ẹ sì fẹ́ràn kí wọ́n máa kí yín níbi ọjà!
44 Ẹ gbé, torí pé ẹ dà bí àwọn ibojì tí kò ṣeé rí kedere, tí àwọn èèyàn ń rìn lórí rẹ̀ láìmọ̀!”
45 Ọ̀kan nínú àwọn tó mọ Òfin dunjú dá a lóhùn pé: “Olùkọ́, bí o ṣe ń sọ àwọn nǹkan yìí, ò ń sọ̀rọ̀ sí àwa náà.”
46 Ó wá sọ pé: “Kódà, ẹ̀yin tí ẹ mọ Òfin dunjú gbé, torí pé ẹ̀ ń di àwọn ẹrù tó ṣòroó gbé ru àwọn èèyàn, àmọ́ ẹ̀yin fúnra yín ò fi ọ̀kan nínú àwọn ìka yín kan àwọn ẹrù náà!
47 “Ẹ gbé, torí pé ẹ̀ ń kọ́ ibojì àwọn wòlíì, àmọ́ àwọn baba ńlá yín ló pa wọ́n!
48 Ó dájú pé ẹ jẹ́ ẹlẹ́rìí àwọn ohun táwọn baba ńlá yín ṣe, síbẹ̀, ẹ fọwọ́ sí i, torí pé wọ́n pa àwọn wòlíì, àmọ́ ẹ̀ ń kọ́ ibojì wọn.
49 Ìdí nìyẹn tí ọgbọ́n Ọlọ́run náà fi sọ pé: ‘Màá rán àwọn wòlíì àti àwọn àpọ́sítélì sí wọn, wọ́n máa pa àwọn kan, wọ́n sì máa ṣe inúnibíni sí àwọn kan lára wọn,
50 ká lè di ẹ̀bi ẹ̀jẹ̀ gbogbo àwọn wòlíì tí wọ́n ta sílẹ̀ látìgbà ìpìlẹ̀ ayé ru ìran yìí,
51 látorí ẹ̀jẹ̀ Ébẹ́lì títí dórí ẹ̀jẹ̀ Sekaráyà, tí wọ́n pa láàárín pẹpẹ àti ilé.’ Àní, mò ń sọ fún yín, a máa di ẹ̀bi rẹ̀ ru ìran yìí.
52 “Ẹ gbé, ẹ̀yin tí ẹ mọ Òfin dunjú, torí ẹ mú kọ́kọ́rọ́ ìmọ̀ lọ. Ẹ̀yin fúnra yín ò wọlé, ẹ sì ń dí àwọn tó ń wọlé lọ́wọ́!”
53 Torí náà, nígbà tó kúrò níbẹ̀, àwọn akọ̀wé òfin àti àwọn Farisí bẹ̀rẹ̀ sí í yọ ọ́ lẹ́nu gidigidi, wọ́n sì ń da ọ̀pọ̀lọpọ̀ ìbéèrè míì bò ó,
54 wọ́n ń ṣọ́ ọ, kí wọ́n lè fi ohun tó bá sọ mú un.
12 Láàárín àkókò yìí, nígbà tí ẹgbẹẹgbẹ̀rún èèyàn kóra jọ débi pé wọ́n ń tẹ ara wọn mọ́lẹ̀, ó bẹ̀rẹ̀ sí í sọ̀rọ̀, ó kọ́kọ́ sọ fún àwọn ọmọ ẹ̀yìn rẹ̀ pé: “Ẹ ṣọ́ra fún ìwúkàrà àwọn Farisí, ìyẹn àgàbàgebè.
2 Àmọ́ kò sí ohun kan tí a rọra tọ́jú tí a ò ní ṣí payá, kò sì sí ohun tó jẹ́ àṣírí tí a ò ní mọ̀.
3 Torí náà, ohunkóhun tí ẹ bá sọ nínú òkùnkùn, a máa gbọ́ ọ nínú ìmọ́lẹ̀, ohun tí ẹ bá sì sọ kẹ́lẹ́kẹ́lẹ́ nínú yàrá àdáni, a máa wàásù rẹ̀ látorí ilé.
4 Bákan náà, mò ń sọ fún yín, ẹ̀yin ọ̀rẹ́ mi, ẹ má bẹ̀rù àwọn tó ń pa ara, àmọ́ tí wọn ò lè ṣe ohunkóhun mọ́ lẹ́yìn èyí.
5 Ṣùgbọ́n màá fi ẹni tí ẹ máa bẹ̀rù hàn yín: Ẹ bẹ̀rù Ẹni tó jẹ́ pé lẹ́yìn tó bá pani, ó ní àṣẹ láti sọni sínú Gẹ̀hẹ́nà. Àní, mò ń sọ fún yín, Ẹni yìí ni kí ẹ bẹ̀rù.
6 Ẹyọ owó méjì tí kò fi bẹ́ẹ̀ níye lórí ni wọ́n ń ta ológoṣẹ́ márùn-ún, àbí bẹ́ẹ̀ kọ́? Síbẹ̀, Ọlọ́run ò gbàgbé ìkankan nínú wọn.
7 Kódà, gbogbo irun orí yín la ti kà. Ẹ má bẹ̀rù; ẹ níye lórí gan-an ju ọ̀pọ̀ ológoṣẹ́ lọ.
8 “Mò ń sọ fún yín pé, gbogbo ẹni tó bá fi hàn pé òun mọ̀ mí níwájú àwọn èèyàn, Ọmọ èèyàn náà máa fi hàn pé òun mọ̀ ọ́n níwájú àwọn áńgẹ́lì Ọlọ́run.
9 Àmọ́ ẹnikẹ́ni tó bá sẹ́ mi níwájú àwọn èèyàn, a máa sẹ́ ẹ níwájú àwọn áńgẹ́lì Ọlọ́run.
10 Gbogbo ẹni tó bá sọ̀rọ̀ òdì sí Ọmọ èèyàn, a máa dárí rẹ̀ jì í, àmọ́ ẹnikẹ́ni tó bá sọ̀rọ̀ òdì sí ẹ̀mí mímọ́ kò ní rí ìdáríjì.
11 Tí wọ́n bá mú yín wọlé síwájú ibi táwọn èèyàn pé jọ sí, síwájú àwọn aṣojú ìjọba àti àwọn aláṣẹ, ẹ má ṣàníyàn nípa bí ẹ ṣe máa sọ̀rọ̀ tàbí ọ̀rọ̀ tí ẹ máa fi gbèjà ara yín tàbí ohun tí ẹ máa sọ,
12 torí ní wákàtí yẹn gan-an, ẹ̀mí mímọ́ máa kọ́ yín ní àwọn ohun tó yẹ kí ẹ sọ.”
13 Ẹnì kan láàárín èrò wá sọ fún un pé: “Olùkọ́, sọ fún arákùnrin mi kó pín ogún fún mi.”
14 Ó sọ fún un pé: “Ọkùnrin yìí, ta ló yàn mí ṣe adájọ́ tàbí alárinà láàárín ẹ̀yin méjèèjì?”
15 Ó wá sọ fún wọn pé: “Ẹ la ojú yín sílẹ̀, kí ẹ sì máa ṣọ́ra fún onírúurú ojúkòkòrò, torí pé tí ẹnì kan bá tiẹ̀ ní nǹkan rẹpẹtẹ, àwọn ohun tó ní kò lè fún un ní ìwàláàyè.”
16 Torí náà, ó sọ àpèjúwe kan fún wọn, ó ní: “Ilẹ̀ ọkùnrin ọlọ́rọ̀ kan méso jáde dáadáa.
17 Ó wá bẹ̀rẹ̀ sí í rò ó lọ́kàn ara rẹ̀ pé, ‘Kí ni kí n ṣe báyìí tí mi ò ní ibì kankan tí màá kó irè oko mi jọ sí?’
18 Torí náà, ó sọ pé, ‘Ohun tí màá ṣe nìyí: Màá ya àwọn ilé ìkẹ́rùsí mi lulẹ̀, màá sì kọ́ àwọn tó tóbi, ibẹ̀ ni màá kó gbogbo ọkà mi àti gbogbo ẹrù mi jọ sí,
19 màá sì sọ fún ara mi pé: “O ní ọ̀pọ̀ nǹkan rere tí mo ti tò jọ fún ọ̀pọ̀ ọdún; fọkàn balẹ̀, máa jẹ, máa mu, máa gbádùn ara ẹ.”’
20 Àmọ́ Ọlọ́run sọ fún un pé, ‘Aláìlóye, òru òní ni wọ́n máa béèrè ẹ̀mí rẹ lọ́wọ́ rẹ. Ta ló máa wá ni àwọn ohun tí o ti tò jọ?’
21 Bẹ́ẹ̀ ló máa rí fún ẹni tó bá ń to ìṣúra jọ fún ara rẹ̀ àmọ́ tí kò ní ọrọ̀ lọ́dọ̀ Ọlọ́run.”
22 Ó wá sọ fún àwọn ọmọ ẹ̀yìn rẹ̀ pé: “Ìdí nìyẹn tí mo fi ń sọ fún yín pé, ẹ yéé ṣàníyàn nípa ẹ̀mí yín, ní ti ohun tí ẹ máa jẹ tàbí nípa ara yín, ní ti ohun tí ẹ máa wọ̀.
23 Torí ẹ̀mí níye lórí ju oúnjẹ lọ, ara sì níye lórí ju aṣọ lọ.
24 Ẹ wo àwọn ẹyẹ ìwò: Wọn kì í fúnrúgbìn, wọn kì í sì í kárúgbìn; wọn ò ní abà tàbí ilé ìkẹ́rùsí; síbẹ̀ Ọlọ́run ń bọ́ wọn. Ṣé ẹ ò wá níye lórí gan-an ju àwọn ẹyẹ lọ ni?
25 Èwo nínú yín ló lè fi ìgbọ̀nwọ́ kan kún ìwàláàyè rẹ̀, tó bá ń ṣàníyàn?
26 Torí náà, tí ẹ ò bá lè ṣe ohun tó kéré bí èyí, kí ló wá dé tí ẹ̀ ń ṣàníyàn nípa àwọn ohun tó ṣẹ́ kù?
27 Ẹ ronú nípa bí àwọn òdòdó lílì ṣe ń dàgbà: Wọn kì í ṣe làálàá, wọn kì í sì í rànwú; àmọ́ mò ń sọ fún yín pé, a ò ṣe Sólómọ́nì pàápàá lọ́ṣọ̀ọ́ nínú gbogbo ògo rẹ̀ bí ọ̀kan lára àwọn yìí.
28 Tó bá jẹ́ pé báyìí ni Ọlọ́run ṣe ń wọ ewéko inú pápá láṣọ, tó wà lónìí, tí a sì jù sínú ààrò lọ́la, ṣé kò wá ní wọ̀ yín láṣọ jù bẹ́ẹ̀ lọ, ẹ̀yin tí ìgbàgbọ́ yín kéré?
29 Torí náà, ẹ yéé wá ohun tí ẹ máa jẹ àti ohun tí ẹ máa mu, ẹ má sì jẹ́ kí àníyàn kó yín lọ́kàn sókè mọ́;
30 torí gbogbo nǹkan yìí ni àwọn orílẹ̀-èdè ayé ń wá lójú méjèèjì, àmọ́ Baba yín mọ̀ pé ẹ nílò àwọn nǹkan yìí.
31 Kàkà bẹ́ẹ̀, ẹ máa wá Ìjọba rẹ̀, a sì máa fi àwọn nǹkan yìí kún un fún yín.
32 “Má bẹ̀rù, agbo kékeré, torí Baba yín ti fọwọ́ sí i láti fún yín ní Ìjọba náà.
33 Ẹ ta àwọn ohun ìní yín, kí ẹ sì ṣe ìtọrẹ àánú. Ẹ ṣe àwọn àpò owó tí kì í gbó, ìṣúra tí kò lè kùnà láé sí ọ̀run, níbi tí olè kankan kò lè sún mọ́, tí òólá kankan ò sì lè jẹ ẹ́ run.
34 Torí ibi tí ìṣúra yín bá wà, ibẹ̀ ni ọkàn yín náà máa wà.
35 “Ẹ múra, kí ẹ sì wà ní sẹpẹ́, kí ẹ jẹ́ kí àwọn fìtílà yín máa jó,
36 kí ẹ sì dà bí àwọn ọkùnrin tó ń dúró de ọ̀gá wọn pé kó pa dà dé láti ibi ìgbéyàwó, kó lè jẹ́ pé tó bá dé, tó sì kan ilẹ̀kùn, ẹsẹ̀kẹsẹ̀ ni wọ́n á ṣílẹ̀kùn fún un.
37 Aláyọ̀ ni àwọn ẹrú tí ọ̀gá náà rí i pé wọ́n ń ṣọ́nà nígbà tó dé! Lóòótọ́ ni mo sọ fún yín, ó máa múra láti ṣiṣẹ́, á sì ní kí wọ́n jókòó sídìí tábìlì, ó máa wá sí tòsí, á sì ṣe ìránṣẹ́ fún wọn.
38 Tó bá sì dé ní ìṣọ́ kejì, kódà kó jẹ́ ìkẹta, tó sì rí i pé wọ́n wà ní sẹpẹ́, aláyọ̀ ni wọ́n!
39 Ṣùgbọ́n ẹ mọ èyí, ká ní baálé ilé mọ wákàtí tí olè máa wá ni, kò ní jẹ́ kí wọ́n ráyè wọ ilé òun.
40 Ẹ̀yin náà, ẹ múra sílẹ̀, torí pé wákàtí tí ẹ ò rò pé ó lè jẹ́ ni Ọmọ èèyàn ń bọ̀.”
41 Pétérù wá sọ pé: “Olúwa, ṣé àwa nìkan lò ń sọ àpèjúwe yìí fún àbí gbogbo èèyàn?”
42 Olúwa sọ pé: “Ní tòótọ́, ta ni ìríjú olóòótọ́ náà, tó jẹ́ olóye, tí ọ̀gá rẹ̀ máa yàn pé kó bójú tó àwọn ìránṣẹ́ rẹ̀, kó máa fún wọn ní ìwọ̀n oúnjẹ wọn ní àkókò tó yẹ?
43 Aláyọ̀ ni ẹrú yẹn tí ọ̀gá rẹ̀ bá dé, tó sì rí i tó ń ṣe bẹ́ẹ̀!
44 Mò ń sọ fún yín ní tòótọ́, ó máa yàn án pé kó máa bójú tó gbogbo ohun ìní rẹ̀.
45 Àmọ́ tí ẹrú yẹn bá lọ sọ nínú ọkàn rẹ̀ pé, ‘Ọ̀gá mi ò tètè dé,’ tó wá bẹ̀rẹ̀ sí í lu àwọn ìránṣẹ́kùnrin àti ìránṣẹ́bìnrin, tó ń jẹ, tó ń mu, tó sì mutí yó,
46 ọ̀gá ẹrú yẹn máa dé ní ọjọ́ tí kò retí rẹ̀ àti wákàtí tí kò mọ̀, ó máa fi ìyà tó le jù lọ jẹ ẹ́, ó sì máa kà á mọ́ àwọn aláìṣòótọ́.
47 Nígbà náà, ẹrú yẹn tó lóye ohun tí ọ̀gá rẹ̀ fẹ́ àmọ́ tí kò múra sílẹ̀, tí kò sì ṣe ohun tó ní kó ṣe la máa nà ní ẹgba tó pọ̀.
48 Àmọ́ èyí tí kò lóye, síbẹ̀ tó ṣe àwọn ohun tó fi yẹ kó jẹgba la máa nà ní ẹgba díẹ̀. Ní tòótọ́, gbogbo ẹni tí a bá fún ní púpọ̀, a máa béèrè púpọ̀ lọ́wọ́ rẹ̀, ẹni tí a bá sì yàn pé kó máa bójú tó ohun púpọ̀, ohun tó pọ̀ ju ti tẹ́lẹ̀ la máa béèrè lọ́wọ́ rẹ̀.
49 “Mo wá láti dá iná kan ní ayé, kí ni mo tún fẹ́ tó bá jẹ́ pé a ti dá iná náà báyìí?
50 Ní tòótọ́, mo ní ìbatisí kan tí a fi máa batisí mi, ẹ sì wo bí ìdààmú tó bá mi ṣe pọ̀ tó títí ó fi máa parí!
51 Ṣé ẹ rò pé mo wá láti mú kí àlàáfíà wà ní ayé ni? Rárá o, mò ń sọ fún yín pé, dípò ìyẹn, ìpínyà ni.
52 Torí láti ìsinsìnyí lọ, ẹni márùn-ún máa pínyà nínú ilé kan, ẹni mẹ́ta sí méjì àti ẹni méjì sí mẹ́ta.
53 Wọ́n máa pínyà, bàbá sí ọmọkùnrin àti ọmọkùnrin sí bàbá, ìyá sí ọmọbìnrin àti ọmọbìnrin sí ìyá, ìyá ọkọ sí ìyàwó ọmọ rẹ̀ àti ìyàwó sí ìyá ọkọ rẹ̀.”
54 Lẹ́yìn náà, ó tún sọ fún àwọn èrò náà pé: “Tí ẹ bá rí i tí ojú ọ̀run ṣú ní ìwọ̀ oòrùn, kíá lẹ máa sọ pé, ‘Ìjì ń bọ̀,’ ó sì máa ń rí bẹ́ẹ̀.
55 Tí ẹ bá sì rí i pé atẹ́gùn ń fẹ́ láti gúúsù, ẹ máa sọ pé, ‘Ooru máa mú,’ ó sì máa ń ṣẹlẹ̀ bẹ́ẹ̀.
56 Ẹ̀yin alágàbàgebè, ẹ mọ bí wọ́n ṣe ń ṣàyẹ̀wò bí ayé àti òfúrufú ṣe rí, àmọ́ kí nìdí tí ẹ ò fi mọ bí ẹ ṣe máa ṣàyẹ̀wò àkókò yìí gan-an?
57 Kí ló dé tí ẹ̀yin fúnra yín náà ò pinnu ohun tó jẹ́ òdodo?
58 Bí àpẹẹrẹ, tí ìwọ àti ẹni tó fẹ̀sùn kàn ọ́ lábẹ́ òfin bá ń lọ sọ́dọ̀ alákòóso kan, sapá láti yanjú ọ̀rọ̀ náà pẹ̀lú rẹ̀ lójú ọ̀nà, kó má bàa mú ọ wá síwájú adájọ́, kí adájọ́ wá fi ọ́ lé òṣìṣẹ́ ilé ẹjọ́ lọ́wọ́, kí òṣìṣẹ́ ilé ẹjọ́ sì jù ọ́ sẹ́wọ̀n.
59 Mò ń sọ fún ọ pé, ó dájú pé o ò ní kúrò níbẹ̀ títí wàá fi san ẹyọ owó kékeré tó kù tí o jẹ́.”
14 Ní àkókò míì, ó lọ jẹun ní ilé ọ̀kan nínú àwọn aṣáájú àwọn Farisí ní Sábáàtì, wọ́n sì ń ṣọ́ ọ lójú méjèèjì.
2 Wò ó! ọkùnrin kan wà níwájú rẹ̀ tí ara rẹ̀ wú.
3 Jésù wá bi àwọn tó mọ Òfin dunjú àti àwọn Farisí pé: “Ṣé ó bófin mu láti ṣe ìwòsàn ní Sábáàtì àbí kò bófin mu?”
4 Àmọ́ wọn ò fèsì. Ló bá di ọkùnrin náà mú, ó wò ó sàn, ó sì ní kó máa lọ.
5 Ó wá sọ fún wọn pé: “Ta ni ọmọ rẹ̀ tàbí akọ màlúù rẹ̀ máa já sí kànga nínú yín, tí kò ní fà á jáde lẹ́sẹ̀kẹsẹ̀ ní ọjọ́ Sábáàtì?”
6 Wọn ò sì lè fèsì ọ̀rọ̀ yìí.
7 Ó wá sọ àpèjúwe kan fún àwọn èèyàn tí wọ́n pè síbẹ̀, nígbà tó kíyè sí bí wọ́n ṣe ń yan àwọn ibi tó lọ́lá jù lọ fún ara wọn. Ó sọ fún wọn pé:
8 “Tí ẹnì kan bá pè ọ́ síbi àsè ìgbéyàwó, má ṣe jókòó síbi tó lọ́lá jù. Ó ṣeé ṣe kó ti pe ẹnì kan tí wọ́n kà sí pàtàkì jù ọ́ lọ.
9 Ẹni tó pe ẹ̀yin méjèèjì á wá sọ fún ọ pé, ‘Dìde fún ọkùnrin yìí.’ O máa wá fi ìtìjú dìde lọ jókòó síbi tó rẹlẹ̀ jù lọ.
10 Àmọ́ tí wọ́n bá pè ọ́, lọ jókòó síbi tó rẹlẹ̀ jù, kó lè jẹ́ pé tí ẹni tó pè ọ́ wá bá dé, ó máa sọ fún ọ pé, ‘Ọ̀rẹ́, lọ síbi tó ga.’ Ìgbà yẹn lo máa wá gbayì níṣojú gbogbo àwọn tí ẹ jọ jẹ́ àlejò.
11 Torí gbogbo ẹni tó bá gbé ara rẹ̀ ga, a máa rẹ̀ ẹ́ sílẹ̀, ẹnikẹ́ni tó bá sì rẹ ara rẹ̀ sílẹ̀, a máa gbé e ga.”
12 Lẹ́yìn náà, ó tún sọ fún ọkùnrin tó pè é wá, ó ní: “Tí o bá se àsè oúnjẹ ọ̀sán tàbí oúnjẹ alẹ́, má pe àwọn ọ̀rẹ́ rẹ tàbí àwọn arákùnrin rẹ tàbí àwọn mọ̀lẹ́bí rẹ tàbí àwọn aládùúgbò rẹ tí wọ́n jẹ́ ọlọ́rọ̀. Torí tó bá yá, àwọn náà lè pè ọ́ wá, wọ́n á sì fìyẹn san án fún ọ.
13 Àmọ́ tí o bá se àsè, àwọn aláìní, arọ, àwọn tí kò lè rìn dáadáa àti afọ́jú ni kí o pè;
14 o sì máa láyọ̀, torí wọn ò ní ohunkóhun láti fi san án pa dà fún ọ. A máa san án pa dà fún ọ nígbà àjíǹde àwọn olódodo.”
15 Nígbà tí ọ̀kan nínú àwọn tí wọ́n jọ jẹ́ àlejò gbọ́ àwọn nǹkan yìí, ó sọ fún un pé: “Aláyọ̀ ni ẹni tó ń jẹun ní Ìjọba Ọlọ́run.”
16 Jésù sọ fún un pé: “Ọkùnrin kan ń se àsè oúnjẹ alẹ́ rẹpẹtẹ, ó sì pe ọ̀pọ̀ èèyàn.
17 Ó rán ẹrú rẹ̀ jáde ní wákàtí tí wọ́n fẹ́ jẹ oúnjẹ alẹ́ náà láti sọ fún àwọn tó pè wá pé, ‘Ẹ máa bọ̀, torí gbogbo nǹkan ti wà ní sẹpẹ́ báyìí.’
18 Àmọ́ ohun kan náà ni gbogbo wọn ṣe, wọ́n bẹ̀rẹ̀ sí í wá àwáwí. Ẹni àkọ́kọ́ sọ fún un pé, ‘Mo ra pápá kan, ó sì yẹ kí n jáde lọ wò ó; jọ̀ọ́, yọ̀ǹda mi.’
19 Ẹlòmíì sọ pé, ‘Mo ra màlúù mẹ́wàá, mo sì fẹ́ lọ yẹ̀ wọ́n wò; jọ̀ọ́, yọ̀ǹda mi.’
20 Ẹlòmíì tún sọ pé, ‘Mo ṣẹ̀ṣẹ̀ gbéyàwó ni, torí náà, mi ò ní lè wá.’
21 Ẹrú náà wá, ó sì jábọ̀ àwọn nǹkan yìí fún ọ̀gá rẹ̀. Inú wá bí baálé ilé náà, ó sì sọ fún ẹrú rẹ̀ pé, ‘Tètè jáde lọ sí àwọn ọ̀nà tó bọ́ sí gbangba àti àwọn ọ̀nà tóóró nínú ìlú, kí o sì mú àwọn òtòṣì, arọ, afọ́jú àti àwọn tí kò lè rìn dáadáa wọlé wá síbí.’
22 Nígbà tó yá, ẹrú náà sọ pé, ‘Ọ̀gá, mo ti ṣe ohun tí o pa láṣẹ, àmọ́ àyè ṣì kù.’
23 Ọ̀gá náà wá sọ fún ẹrú náà pé, ‘Jáde lọ sí àwọn ojú ọ̀nà àti àwọn ọ̀nà tí kò fẹ̀, kí o sì fi dandan mú wọn wọlé wá, kí ilé mi lè kún.
24 Torí mò ń sọ fún yín pé, ìkankan nínú àwọn èèyàn tí mo pè yẹn ò ní tọ́ oúnjẹ alẹ́ mi wò.’”
25 Nígbà tí èrò rẹpẹtẹ ń bá a rìnrìn àjò, ó yíjú pa dà, ó sì sọ fún wọn pé:
26 “Tí ẹnikẹ́ni bá wá sọ́dọ̀ mi, tí kò sì kórìíra bàbá, ìyá, ìyàwó, àwọn ọmọ, àwọn arákùnrin àti àwọn arábìnrin rẹ̀, àní ẹ̀mí òun fúnra rẹ̀ pàápàá, kò lè di ọmọ ẹ̀yìn mi.
27 Ẹnikẹ́ni tí kò bá gbé òpó igi oró rẹ̀, kó sì máa tẹ̀ lé mi, kò lè di ọmọ ẹ̀yìn mi.
28 Bí àpẹẹrẹ, èwo nínú yín ló máa fẹ́ kọ́ ilé gogoro, tí kò ní kọ́kọ́ jókòó, kó ṣírò ohun tó máa ná an, kó lè mọ̀ bóyá àwọn ohun tó ní máa tó parí ilé náà?
29 Àìjẹ́ bẹ́ẹ̀, ó lè fi ìpìlẹ̀ ilé náà lélẹ̀, àmọ́ kó má lè parí rẹ̀, gbogbo àwọn tó ń wò ó sì máa bẹ̀rẹ̀ sí í fi ṣe ẹlẹ́yà,
30 wọ́n á ní: ‘Ọkùnrin yìí bẹ̀rẹ̀ sí í kọ́lé àmọ́ kò lè parí rẹ̀.’
31 Àbí ọba wo, tó fẹ́ lọ bá ọba míì jagun, ni kò ní kọ́kọ́ jókòó, kó sì gba ìmọ̀ràn láti mọ̀ bóyá òun máa lè fi ẹgbẹ̀rún mẹ́wàá (10,000) ọmọ ogun gbéjà ko ẹni tó ń kó ẹgbẹ̀rún lọ́nà ogún (20,000) bọ̀ wá bá a jà?
32 Ní tòótọ́, tí kò bá lè ṣe bẹ́ẹ̀, á jẹ́ pé nígbà tí ọ̀nà ẹni yẹn ṣì jìn, ó máa rán àwọn ikọ̀ lọ, á sì bẹ̀bẹ̀ fún àlàáfíà.
33 Lọ́nà kan náà, ẹ jẹ́ kó dá yín lójú pé, ìkankan nínú yín tí kò bá sọ pé ó dìgbòóṣe sí gbogbo ohun ìní rẹ̀, kò lè di ọmọ ẹ̀yìn mi.
34 “Ó dájú pé iyọ̀ dáa. Àmọ́ tí iyọ̀ ò bá lágbára mọ́, kí la máa fi mú kó ní adùn?
35 Kò ṣeé lò fún iyẹ̀pẹ̀ tàbí ajílẹ̀. Ṣe ni àwọn èèyàn máa ń dà á nù. Kí ẹni tó bá ní etí láti gbọ́, fetí sílẹ̀.”
17 Ó wá sọ fún àwọn ọmọ ẹ̀yìn rẹ̀ pé: “Kò sí bí àwọn ohun tó ń fa ìkọ̀sẹ̀ ò ṣe ní wá. Àmọ́, ẹni tí wọ́n tipasẹ̀ rẹ̀ wá gbé!
2 Ó máa sàn fún un gan-an tí wọ́n bá so ọlọ mọ́ ọn lọ́rùn, tí wọ́n sì jù ú sínú òkun ju pé kó mú ọ̀kan nínú àwọn ẹni kékeré yìí kọsẹ̀.
3 Ẹ kíyè sí ara yín. Tí arákùnrin rẹ bá dá ẹ̀ṣẹ̀ kan, bá a wí, tó bá sì ronú pìwà dà, dárí jì í.
4 Kódà, tó bá ṣẹ̀ ọ́ ní ìgbà méje lójúmọ́, tó sì pa dà wá bá ọ ní ìgbà méje, tó ń sọ pé, ‘Mo ti ronú pìwà dà,’ o gbọ́dọ̀ dárí jì í.”
5 Àwọn àpọ́sítélì wá sọ fún Olúwa pé: “Fún wa ní ìgbàgbọ́ sí i.”
6 Olúwa wá sọ pé: “Tí ẹ bá ní ìgbàgbọ́ tó rí bíi hóró músítádì, ẹ máa sọ fún igi mọ́líbẹ́rì dúdú yìí pé, ‘Fà tu, kí o sì lọ fìdí sọlẹ̀ sínú òkun!’ ó sì máa gbọ́ tiyín.
7 “Èwo nínú yín, tó ní ẹrú kan tó ń túlẹ̀ tàbí tó ń tọ́jú agbo ẹran, ló máa sọ fún un tó bá dé láti oko pé, ‘Máa bọ̀ níbí kíá, kí o sì wá jẹun lórí tábìlì’?
8 Kàkà bẹ́ẹ̀, ṣebí ó máa sọ fún un pé, ‘Ṣètò nǹkan fún mi kí n lè jẹ oúnjẹ alẹ́, gbé épírọ́ọ̀nù kan wọ̀, kí o sì máa ṣe ìránṣẹ́ fún mi títí màá fi parí jíjẹ àti mímu, lẹ́yìn náà o wá lè jẹ, kí o sì mu’?
9 Kò ní dúpẹ́ lọ́wọ́ ẹrú náà, torí pé iṣẹ́ tí wọ́n yàn fún un ló ṣe, àbí ó máa ṣe bẹ́ẹ̀?
10 Bákan náà, tí ẹ bá ti ṣe gbogbo ohun tí a yàn fún yín, kí ẹ sọ pé: ‘Ẹrú tí kò dáa fún ohunkóhun ni wá. Ohun tó yẹ ká ṣe ni a ṣe.’”
11 Nígbà tó ń lọ sí Jerúsálẹ́mù, ó gba àárín Samáríà àti Gálílì kọjá.
12 Bó sì ṣe ń wọ abúlé kan, ọkùnrin mẹ́wàá tí wọ́n ní àrùn ẹ̀tẹ̀ wá pàdé rẹ̀, àmọ́ wọ́n dúró lókèèrè.
13 Wọ́n gbé ohùn wọn sókè, wọ́n sọ pé: “Jésù, Olùkọ́, ṣàánú wa!”
14 Nígbà tó rí wọn, ó sọ fún wọn pé: “Ẹ lọ fi ara yín han àwọn àlùfáà.” Bí wọ́n ṣe ń lọ, ara wọn mọ́.
15 Nígbà tí ọ̀kan nínú wọn rí i pé ara òun ti yá, ó pa dà, ó sì gbóhùn sókè, ó yin Ọlọ́run lógo.
16 Ó sì wólẹ̀ níbi ẹsẹ̀ Jésù, ó ń dúpẹ́ lọ́wọ́ rẹ̀. Yàtọ̀ síyẹn, ará Samáríà ni.
17 Jésù fún un lésì pé: “Àwọn mẹ́wẹ̀ẹ̀wá la wẹ̀ mọ́, àbí bẹ́ẹ̀ kọ́? Ibo làwọn mẹ́sàn-án yòókù wà?
18 Ṣé kò sí ẹlòmíì tó pa dà wá yin Ọlọ́run lógo yàtọ̀ sí ọkùnrin yìí tó wá láti orílẹ̀-èdè míì ni?”
19 Ó wá sọ fún un pé: “Dìde, kí o sì máa lọ; ìgbàgbọ́ rẹ ti mú ọ lára dá.”
20 Nígbà tí àwọn Farisí bi í nípa ìgbà tí Ìjọba Ọlọ́run ń bọ̀, ó dá wọn lóhùn pé: “Dídé Ìjọba Ọlọ́run kò ní pàfiyèsí tó ṣàrà ọ̀tọ̀;
21 àwọn èèyàn ò sì ní máa sọ pé, ‘Wò ó níbí!’ tàbí, ‘Lọ́hùn-ún!’ Torí pé, wò ó! Ìjọba Ọlọ́run wà ní àárín yín.”
22 Ó wá sọ fún àwọn ọmọ ẹ̀yìn pé: “Ọjọ́ ń bọ̀ tó máa wù yín pé kí ẹ rí ọ̀kan nínú àwọn ọjọ́ Ọmọ èèyàn, àmọ́ ẹ ò ní rí i.
23 Àwọn èèyàn á máa sọ fún yín pé, ‘Wò ó lọ́hùn-ún!’ tàbí, ‘Wò ó níbí!’ Ẹ má ṣe jáde lọ, ẹ má sì sáré tẹ̀ lé wọn.
24 Torí bí mànàmáná ṣe ń kọ láti apá kan ọ̀run dé apá ibòmíì ní ọ̀run, bẹ́ẹ̀ ni Ọmọ èèyàn máa rí ní ọjọ́ rẹ̀.
25 Àmọ́ lákọ̀ọ́kọ́, ó gbọ́dọ̀ jìyà púpọ̀, ìran yìí sì máa kọ̀ ọ́.
26 Bákan náà, bó ṣe rí gẹ́lẹ́ ní àwọn ọjọ́ Nóà, bẹ́ẹ̀ ló ṣe máa rí ní àwọn ọjọ́ Ọmọ èèyàn:
27 wọ́n ń jẹ, wọ́n ń mu, àwọn ọkùnrin ń gbéyàwó, à ń fa àwọn obìnrin fún ọkọ, títí di ọjọ́ tí Nóà wọ ọkọ̀ áàkì, Ìkún Omi sì dé, ó pa gbogbo wọn run.
28 Bákan náà, bó ṣe rí gẹ́lẹ́ ní àwọn ọjọ́ Lọ́ọ̀tì: wọ́n ń jẹ, wọ́n ń mu, wọ́n ń rà, wọ́n ń tà, wọ́n ń gbìn, wọ́n ń kọ́lé.
29 Àmọ́ lọ́jọ́ tí Lọ́ọ̀tì kúrò ní Sódómù, òjò iná àti imí ọjọ́ rọ̀ láti ọ̀run, ó sì pa gbogbo wọn run.
30 Bẹ́ẹ̀ náà ló máa rí ní ọjọ́ tí a bá ṣí Ọmọ èèyàn payá.
31 “Ní ọjọ́ yẹn, kí ẹni tó wà lórí ilé, àmọ́ tí àwọn ohun ìní rẹ̀ wà nínú ilé má sọ̀ kalẹ̀ wá kó o, bákan náà, ẹni tó bá wà nínú pápá ò gbọ́dọ̀ pa dà sí àwọn ohun tó wà lẹ́yìn.
32 Ẹ rántí aya Lọ́ọ̀tì.
33 Ẹnikẹ́ni tó bá ń wá bó ṣe máa dáàbò bo ẹ̀mí rẹ̀ máa pàdánù rẹ̀, àmọ́ ẹnikẹ́ni tó bá pàdánù rẹ̀ máa pa á mọ́ láàyè.
34 Mò ń sọ fún yín, ní òru yẹn, ẹni méjì máa wà lórí ibùsùn kan náà; a máa mú ọ̀kan lọ, àmọ́ a máa pa ìkejì tì.
35 Obìnrin méjì á máa lọ nǹkan lórí ọlọ kan náà; a máa mú ọ̀kan lọ, àmọ́ a máa pa ìkejì tì.”
37 Torí náà, wọ́n dá a lóhùn pé: “Ibo ni, Olúwa?” Ó sọ fún wọn pé: “Ibi tí òkú bá wà, ibẹ̀ náà ni àwọn ẹyẹ idì máa kóra jọ sí.”
18 Ó wá sọ àpèjúwe kan fún wọn nípa ìdí tó fi yẹ kí wọ́n máa gbàdúrà nígbà gbogbo, kí wọ́n má sì jẹ́ kó sú wọn,
2 ó ní: “Ní ìlú kan, adájọ́ kan wà tí kò bẹ̀rù Ọlọ́run, tí kò sì ka àwọn èèyàn sí.
3 Opó kan wà ní ìlú yẹn tó máa ń lọ sọ́dọ̀ adájọ́ náà ṣáá, ó máa ń sọ pé, ‘Rí i dájú pé o dá ẹjọ́ bó ṣe tọ́ láàárín èmi àti ẹni tó ń bá mi ṣẹjọ́.’
4 Adájọ́ náà ò kọ́kọ́ fẹ́ gbà, àmọ́ nígbà tó yá, ó sọ fún ara rẹ̀ pé, ‘Bí mi ò tiẹ̀ bẹ̀rù Ọlọ́run, tí mi ò sì ka èèyàn kankan sí,
5 torí pé opó yìí ò yéé yọ mí lẹ́nu, màá rí i dájú pé a dá ẹjọ́ rẹ̀ bó ṣe tọ́, kó má bàa máa pa dà wá ṣáá, kí ọ̀rọ̀ rẹ̀ má bàa sú mi torí ohun tó ń béèrè.’”
6 Olúwa wá sọ pé: “Ẹ gbọ́ ohun tí adájọ́ náà sọ, bó tiẹ̀ jẹ́ pé aláìṣòdodo ni!
7 Ṣé kò wá dájú pé Ọlọ́run máa mú kí a dájọ́ bó ṣe tọ́ fún àwọn àyànfẹ́ rẹ̀ tí wọ́n ń ké pè é tọ̀sántòru, bó ṣe ń ní sùúrù fún wọn?
8 Mò ń sọ fún yín, ó máa mú kí a dá ẹjọ́ wọn bó ṣe tọ́ kíákíá. Àmọ́ tí Ọmọ èèyàn bá dé, ṣé ó máa bá ìgbàgbọ́ yìí ní ayé lóòótọ́?”
9 Ó tún sọ àpèjúwe yìí fún àwọn kan tí wọ́n gbẹ́kẹ̀ lé òdodo ara wọn, tí wọ́n sì ka àwọn míì sí ẹni tí kò já mọ́ nǹkan kan:
10 “Ọkùnrin méjì gòkè lọ sínú tẹ́ńpìlì láti gbàdúrà, ọ̀kan jẹ́ Farisí, ìkejì sì jẹ́ agbowó orí.
11 Farisí náà dúró, ó sì bẹ̀rẹ̀ sí í gbàdúrà, ó ń dá sọ àwọn nǹkan yìí pé, ‘Ọlọ́run, mo dúpẹ́ pé mi ò dà bíi gbogbo àwọn èèyàn yòókù, àwọn tó ń fipá gba tọwọ́ àwọn èèyàn, àwọn aláìṣòdodo, àwọn alágbèrè, kódà mi ò dà bí agbowó orí yìí.
12 Ẹ̀ẹ̀mejì lọ́sẹ̀ ni mò ń gbààwẹ̀; mò ń san ìdá mẹ́wàá gbogbo ohun tí mo ní.’
13 Àmọ́ agbowó orí náà dúró ní ọ̀ọ́kán, kò fẹ́ gbé ojú rẹ̀ sókè láti wo ọ̀run pàápàá, ṣùgbọ́n ó ń lu àyà rẹ̀ ṣáá, ó ń sọ pé, ‘Ọlọ́run, ṣàánú mi, ẹlẹ́ṣẹ̀ ni mí.’
14 Mo sọ fún yín, ọkùnrin yìí sọ̀ kalẹ̀ lọ sílé rẹ̀, a sì kà á sí olódodo ju Farisí yẹn lọ. Torí pé gbogbo ẹni tó bá gbé ara rẹ̀ ga, a máa rẹ̀ ẹ́ sílẹ̀, àmọ́ ẹnikẹ́ni tó bá rẹ ara rẹ̀ sílẹ̀, a máa gbé e ga.”
15 Àwọn èèyàn tún ń mú àwọn ọmọ wọn kéékèèké wá sọ́dọ̀ rẹ̀ kó lè fọwọ́ kàn wọ́n, àmọ́ nígbà tí àwọn ọmọ ẹ̀yìn rí èyí, wọ́n bẹ̀rẹ̀ sí í bá wọn wí.
16 Ṣùgbọ́n, Jésù pe àwọn ọmọ kéékèèké náà wá sọ́dọ̀ ara rẹ̀, ó ní: “Ẹ jẹ́ kí àwọn ọmọdé wá sọ́dọ̀ mi, ẹ má sì dá wọn dúró, torí Ìjọba Ọlọ́run jẹ́ ti irú wọn.
17 Lóòótọ́ ni mo sọ fún yín, ó dájú pé ẹnikẹ́ni tí kò bá gba Ìjọba Ọlọ́run bí ọmọdé kò ní wọnú rẹ̀.”
18 Ọ̀kan lára àwọn alákòóso wá béèrè ọ̀rọ̀ lọ́wọ́ rẹ̀ pé: “Olùkọ́ Rere, kí ni mo gbọ́dọ̀ ṣe kí n lè jogún ìyè àìnípẹ̀kun?”
19 Jésù sọ fún un pé: “Kí ló dé tí o fi pè mí ní ẹni rere? Kò sí ẹni rere kankan, àfi Ọlọ́run nìkan.
20 O mọ àwọn àṣẹ náà pé: ‘O ò gbọ́dọ̀ ṣe àgbèrè, o ò gbọ́dọ̀ pààyàn, o ò gbọ́dọ̀ jalè, o ò gbọ́dọ̀ jẹ́rìí èké, bọlá fún bàbá rẹ àti ìyá rẹ.’”
21 Ọkùnrin náà wá sọ pé: “Gbogbo nǹkan yìí ni mo ti ń ṣe láti ìgbà ọ̀dọ́ mi.”
22 Lẹ́yìn tó gbọ́ ìyẹn, Jésù sọ fún un pé, “Ohun kan ṣì wà tó ò tíì ṣe: Ta gbogbo ohun tí o ní, kí o pín owó tí o bá rí níbẹ̀ fún àwọn aláìní, wàá sì ní ìṣúra ní ọ̀run; kí o wá máa tẹ̀ lé mi.”
23 Nígbà tó gbọ́ èyí, inú rẹ̀ bà jẹ́ gan-an, torí ó ní ọrọ̀ púpọ̀.
24 Jésù wò ó, ó sì sọ pé: “Ẹ wo bó ṣe máa ṣòro tó fún àwọn olówó láti rí ọ̀nà wọ Ìjọba Ọlọ́run!
25 Ní tòótọ́, ó rọrùn fún ràkúnmí láti gba ojú abẹ́rẹ́ ìránṣọ kọjá ju fún ọlọ́rọ̀ láti wọ Ìjọba Ọlọ́run.”
26 Àwọn tó gbọ́ èyí sọ pé: “Ta ló máa wá lè rígbàlà?”
27 Ó sọ pé: “Àwọn ohun tí kò ṣeé ṣe fún èèyàn ṣeé ṣe fún Ọlọ́run.”
28 Àmọ́ Pétérù sọ pé: “Wò ó! A ti fi àwọn nǹkan tí a ní sílẹ̀, a sì ti tẹ̀ lé ọ.”
29 Ó sọ fún wọn pé: “Lóòótọ́ ni mo sọ fún yín, kò sí ẹni tó fi ilé sílẹ̀ tàbí ìyàwó, àwọn arákùnrin, àwọn òbí tàbí àwọn ọmọ nítorí Ìjọba Ọlọ́run,
30 tí kò ní gba ìlọ́po-ìlọ́po sí i lásìkò yìí àti ìyè àìnípẹ̀kun nínú ètò àwọn nǹkan tó ń bọ̀.”
31 Ó wá pe àwọn Méjìlá náà sí ẹ̀gbẹ́ kan, ó sì sọ fún wọn pé: “Ẹ wò ó! À ń gòkè lọ sí Jerúsálẹ́mù, gbogbo nǹkan tí a tipasẹ̀ àwọn wòlíì kọ sílẹ̀ nípa Ọmọ èèyàn ló sì máa ṣẹ délẹ̀délẹ̀.
32 Bí àpẹẹrẹ, wọ́n máa fà á lé àwọn èèyàn orílẹ̀-èdè lọ́wọ́, wọ́n máa fi ṣe yẹ̀yẹ́, wọ́n á hùwà àfojúdi sí i, wọ́n á sì tutọ́ sí i lára.
33 Lẹ́yìn tí wọ́n bá sì nà án, wọ́n máa pa á, àmọ́ ó máa dìde ní ọjọ́ kẹta.”
34 Ṣùgbọ́n, ìkankan nínú àwọn ọ̀rọ̀ yìí ò yé wọn, torí wọn ò mọ ìtúmọ̀ àwọn ọ̀rọ̀ yìí, wọn ò sì lóye ohun tó sọ.
35 Bí Jésù ṣe ń sún mọ́ Jẹ́ríkò, ọkùnrin afọ́jú kan jókòó sẹ́gbẹ̀ẹ́ ọ̀nà, ó ń ṣagbe.
36 Torí ó gbọ́ ariwo èrò tó ń kọjá lọ, ó bẹ̀rẹ̀ sí í wádìí ohun tó ń ṣẹlẹ̀.
37 Wọ́n sọ fún un pé: “Jésù ará Násárẹ́tì ló ń kọjá lọ!”
38 Ló bá kígbe pé: “Jésù, Ọmọ Dáfídì, ṣàánú mi!”
39 Àwọn tó wà níwájú sì bẹ̀rẹ̀ sí í bá a wí, wọ́n ní kó dákẹ́, àmọ́ ṣe ló túbọ̀ ń kígbe pé: “Ọmọ Dáfídì, ṣàánú mi!”
40 Jésù wá dúró, ó sì pàṣẹ pé kí wọ́n mú ọkùnrin náà wá sọ́dọ̀ òun. Lẹ́yìn tó sún mọ́ tòsí, Jésù bi í pé:
41 “Kí lo fẹ́ kí n ṣe fún ọ?” Ó sọ pé: “Olúwa, jẹ́ kí n pa dà ríran.”
42 Jésù wá sọ fún un pé: “Kí ojú rẹ pa dà ríran; ìgbàgbọ́ rẹ ti mú ọ lára dá.”
43 Lẹ́sẹ̀kẹsẹ̀, ó pa dà ríran, ó sì bẹ̀rẹ̀ sí í tẹ̀ lé e, ó ń yin Ọlọ́run lógo. Bákan náà, gbogbo èèyàn yin Ọlọ́run nígbà tí wọ́n rí èyí.
19 Lẹ́yìn náà, ó wọ Jẹ́ríkò, ó sì ń kọjá lọ.
2 Ọkùnrin kan tó ń jẹ́ Sákéù wà níbẹ̀; olórí àwọn agbowó orí ni, ó sì jẹ́ ọlọ́rọ̀.
3 Ó gbìyànjú láti rí ẹni tó ń jẹ́ Jésù yìí, àmọ́ èrò tó wà níbẹ̀ ò jẹ́ kó lè rí i, torí èèyàn kúkúrú ni.
4 Ló bá sáré lọ síwájú, ó sì gun igi síkámórè kó lè rí i, torí ọ̀nà yẹn ló fẹ́ gbà kọjá.
5 Nígbà tí Jésù dé ibẹ̀, ó wòkè, ó sì sọ fún un pé: “Sákéù, tètè sọ̀ kalẹ̀, torí mo gbọ́dọ̀ dé sí ilé rẹ lónìí.”
6 Ló bá yára sọ̀ kalẹ̀, ó sì gbà á lálejò tayọ̀tayọ̀.
7 Nígbà tí wọ́n rí èyí, gbogbo wọn ń kùn pé: “Ọ̀dọ̀ ọkùnrin tó jẹ́ ẹlẹ́ṣẹ̀ ló lọ dé sí.”
8 Àmọ́ Sákéù dìde dúró, ó sì sọ fún Olúwa pé: “Wò ó! Olúwa, ìdajì àwọn ohun ìní mi ni màá fún àwọn aláìní, ohunkóhun tí mo bá sì fipá gbà lọ́wọ́ ẹnikẹ́ni ni màá dá pa dà ní ìlọ́po mẹ́rin.”
9 Jésù wá sọ fún un pé: “Lónìí, ìgbàlà ti wọnú ilé yìí, torí pé ọmọ Ábúráhámù ni òun náà.
10 Torí Ọmọ èèyàn wá, kó lè wá ohun tó sọ nù, kó sì gbà á là.”
11 Bí wọ́n ṣe ń fetí sí àwọn nǹkan yìí, ó sọ àpèjúwe míì torí ó ti sún mọ́ Jerúsálẹ́mù, wọ́n sì rò pé Ìjọba Ọlọ́run máa fara hàn lẹ́sẹ̀kẹsẹ̀.
12 Torí náà, ó sọ pé: “Ọkùnrin kan tí wọ́n bí ní ilé ọlá rìnrìn àjò lọ sí ilẹ̀ kan tó jìnnà kó lè lọ gba agbára láti jọba, kó sì pa dà.
13 Ó pe mẹ́wàá lára àwọn ẹrú rẹ̀, ó fún wọn ní mínà mẹ́wàá, ó sì sọ fún wọn pé, ‘Ẹ máa fi ṣòwò títí màá fi dé.’
14 Àmọ́ àwọn aráàlú rẹ̀ kórìíra rẹ̀, wọ́n sì rán àwọn ikọ̀ tẹ̀ lé e, kí wọ́n sọ pé, ‘A ò fẹ́ kí ọkùnrin yìí jọba lé wa lórí.’
15 “Nígbà tó pa dà dé lẹ́yìn tó gba agbára láti jọba, ó pe àwọn ẹrú tó fún ní owó náà, kó lè mọ èrè tí wọ́n jẹ nínú òwò tí wọ́n ṣe.
16 Èyí àkọ́kọ́ wá bá a, ó sọ pé, ‘Olúwa, mo fi mínà rẹ jèrè mínà mẹ́wàá.’
17 Ó sọ fún un pé, ‘O káre láé, ẹrú rere! Torí o ti fi hàn pé o jẹ́ olóòótọ́ nínú ohun tó kéré gan-an, jẹ́ aláṣẹ lórí ìlú mẹ́wàá.’
18 Ìkejì wá dé, ó sọ pé, ‘Olúwa, mo fi mínà rẹ jèrè mínà márùn-ún.’
19 Ó sọ fún ẹni yìí náà pé, ‘Ìwọ náà, máa bójú tó ìlú márùn-ún.’
20 Àmọ́ ẹrú míì dé, ó sì sọ pé, ‘Olúwa, mínà rẹ rèé tí mo fi pa mọ́ sínú aṣọ.
21 Ṣó o rí i, ẹ̀rù rẹ ló bà mí, torí pé èèyàn tó le ni ọ́; ohun tó ò fi sílẹ̀ lo máa ń gbà, ohun tó ò sì gbìn lo máa ń ká.’
22 Ó sọ fún un pé, ‘Ẹrú burúkú, ọ̀rọ̀ ẹnu rẹ ni mo fi dá ọ lẹ́jọ́. O mọ̀, àbí, pé èèyàn tó le ni mí, ohun tí mi ò fi sílẹ̀ ni mò ń gbà, ohun tí mi ò sì gbìn ni mò ń ká?
23 Kí ló dé tó ò fi owó mi sí báǹkì? Tí n bá sì dé, ǹ bá gbà á pẹ̀lú èlé.’
24 “Ló bá sọ fún àwọn tó dúró nítòsí pé, ‘Ẹ gba mínà náà lọ́wọ́ rẹ̀, kí ẹ sì fún ẹni tó ní mínà mẹ́wàá.’
25 Àmọ́ wọ́n sọ fún un pé, ‘Olúwa, mínà mẹ́wàá ló ní!’—
26 ‘Mò ń sọ fún yín, gbogbo ẹni tó bá ní, a máa fi kún èyí tó ní, àmọ́ ẹni tí kò bá ní, a máa gba èyí tó ní pàápàá lọ́wọ́ rẹ̀.
27 Bákan náà, ẹ mú àwọn ọ̀tá mi yìí wá síbí, àwọn tí ò fẹ́ kí n jọba lórí wọn, kí ẹ sì pa wọ́n níwájú mi.’”
28 Lẹ́yìn tó sọ àwọn nǹkan yìí, ó ń bá ìrìn àjò rẹ̀ lọ, ó ń gòkè lọ sí Jerúsálẹ́mù.
29 Nígbà tó sún mọ́ Bẹtifágè àti Bẹ́tánì, ní òkè tí wọ́n ń pè ní Òkè Ólífì, ó rán méjì lára àwọn ọmọ ẹ̀yìn jáde,
30 ó sọ pé: “Ẹ lọ sínú abúlé ọ̀ọ́kán yìí, tí ẹ bá sì ti wọ ibẹ̀, ẹ máa rí ọmọ kẹ́tẹ́kẹ́tẹ́ kan tí wọ́n so, èyí tí èèyàn kankan ò jókòó lé rí. Ẹ tú u, kí ẹ sì mú un wá síbí.
31 Àmọ́ tí ẹnikẹ́ni bá bi yín pé, ‘Kí ló dé tí ẹ fi ń tú u?’ kí ẹ sọ pé, ‘Olúwa fẹ́ lò ó.’”
32 Torí náà, àwọn tó rán níṣẹ́ lọ, wọ́n sì rí i bó ṣe sọ fún wọn gẹ́lẹ́.
33 Àmọ́ bí wọ́n ṣe ń tú ọmọ kẹ́tẹ́kẹ́tẹ́ náà, àwọn tó ni ín sọ fún wọn pé: “Kí ló dé tí ẹ fi ń tú ọmọ kẹ́tẹ́kẹ́tẹ́ yẹn?”
34 Wọ́n sọ pé: “Olúwa fẹ́ lò ó.”
35 Wọ́n wá mú un lọ sọ́dọ̀ Jésù, wọ́n ju aṣọ àwọ̀lékè wọn sórí ọmọ kẹ́tẹ́kẹ́tẹ́ náà, wọ́n sì mú kí Jésù jókòó sórí rẹ̀.
36 Bó ṣe ń lọ, wọ́n ń tẹ́ aṣọ àwọ̀lékè wọn sí ojú ọ̀nà.
37 Gbàrà tó dé tòsí ojú ọ̀nà tó lọ sísàlẹ̀ láti Òkè Ólífì, inú gbogbo àwọn ọmọ ẹ̀yìn tí wọ́n pọ̀ rẹpẹtẹ bẹ̀rẹ̀ sí í dùn, wọ́n sì gbóhùn sókè, wọ́n ń yin Ọlọ́run torí gbogbo iṣẹ́ agbára tí wọ́n ti rí,
38 wọ́n ń sọ pé: “Ìbùkún ni fún ẹni tó ń bọ̀ bí Ọba ní orúkọ Jèhófà! Àlàáfíà ní ọ̀run àti ògo ní ibi gíga lókè!”
39 Àmọ́ àwọn kan nínú àwọn Farisí tó wà láàárín èrò sọ fún un pé: “Olùkọ́, bá àwọn ọmọ ẹ̀yìn rẹ wí.”
40 Àmọ́ ó fún wọn lésì pé: “Mò ń sọ fún yín, tí àwọn yìí bá dákẹ́, àwọn òkúta máa ké jáde.”
41 Nígbà tó dé tòsí, ó wo ìlú náà, ó sì sunkún lé e lórí,
42 ó ní: “Ká sọ pé ìwọ, àní ìwọ, ti fòye mọ àwọn ohun tó jẹ mọ́ àlàáfíà ní ọjọ́ yìí ni, àmọ́ a ti fi wọ́n pa mọ́ kúrò ní ojú rẹ báyìí.
43 Torí pé àwọn ọjọ́ máa dé bá ọ, tí àwọn ọ̀tá rẹ máa fi àwọn igi olórí ṣóńṣó ṣe odi yí ọ po, wọ́n máa yí ọ ká, wọ́n á sì dó tì ọ́ yí ká.
44 Wọ́n máa fọ́ ìwọ àti àwọn ọmọ rẹ tó wà nínú rẹ mọ́lẹ̀, wọn ò sì ní fi òkúta kan sílẹ̀ lórí òkúta kan nínú rẹ, torí pé o ò fi òye mọ àkókò tí a máa bẹ̀ ọ́ wò.”
45 Ó wá wọnú tẹ́ńpìlì, ó sì bẹ̀rẹ̀ sí í lé àwọn tó ń tajà síta,
46 ó ń sọ fún wọn pé: “A ti kọ ọ́ pé, ‘A ó máa pe ilé mi ní ilé àdúrà,’ àmọ́ ẹ ti sọ ọ́ di ihò àwọn olè.”
47 Ó ń kọ́ni lójoojúmọ́ nínú tẹ́ńpìlì. Síbẹ̀, àwọn olórí àlùfáà àti àwọn akọ̀wé òfin àti àwọn ẹni pàtàkì láàárín àwọn èèyàn ń wá bí wọ́n ṣe máa pa á;
48 àmọ́ wọn ò rí ọ̀nà kankan tí wọ́n lè gbà ṣe é, torí ṣe ni gbogbo èèyàn ń rọ̀ mọ́ ọn ṣáá kí wọ́n lè gbọ́ ọ̀rọ̀ rẹ̀.
20 Lọ́jọ́ kan, bó ṣe ń kọ́ àwọn èèyàn nínú tẹ́ńpìlì, tó sì ń kéde ìhìn rere, àwọn olórí àlùfáà àti àwọn akọ̀wé òfin pẹ̀lú àwọn àgbààgbà wá,
2 wọ́n sì bi í pé: “Sọ fún wa, àṣẹ wo lo fi ń ṣe àwọn nǹkan yìí? Àbí ta ló fún ọ ní àṣẹ yìí?”
3 Ó dá wọn lóhùn pé: “Èmi náà á bi yín ní ìbéèrè kan, kí ẹ sì dá mi lóhùn:
4 Ṣé láti ọ̀run ni ìrìbọmi tí Jòhánù ṣe fún àwọn èèyàn ti wá àbí látọ̀dọ̀ èèyàn?”
5 Wọ́n jọ rò ó láàárín ara wọn, wọ́n ní: “Tí a bá sọ pé, ‘Láti ọ̀run,’ ó máa sọ pé, ‘Kí ló dé tí ẹ ò gbà á gbọ́?’
6 Àmọ́ tí a bá sọ pé, ‘Látọ̀dọ̀ èèyàn,’ gbogbo èèyàn ló máa sọ wá lókùúta, torí ó dá wọn lójú pé wòlíì ni Jòhánù.”
7 Nítorí náà, wọ́n fèsì pé àwọn ò mọ orísun rẹ̀.
8 Jésù wá sọ fún wọn pé: “Èmi náà ò ní sọ àṣẹ tí mo fi ń ṣe àwọn nǹkan yìí fún yín.”
9 Lẹ́yìn náà, ó bẹ̀rẹ̀ sí í sọ àpèjúwe yìí fún àwọn èèyàn pé: “Ọkùnrin kan gbin àjàrà, ó gbé e fún àwọn tó ń dáko, ó sì rìnrìn àjò lọ sí ilẹ̀ òkèèrè fúngbà díẹ̀.
10 Nígbà tí àsìkò tó, ó rán ẹrú kan lọ sọ́dọ̀ àwọn tó ń dáko náà, kí wọ́n lè fún un lára èso ọgbà àjàrà náà. Àmọ́ àwọn tó ń dáko náà lù ú, wọ́n sì ní kó máa lọ lọ́wọ́ òfo.
11 Àmọ́ ó tún rán ẹrú míì. Wọ́n lu ìyẹn náà, wọ́n dójú tì í, wọ́n sì ní kó máa lọ lọ́wọ́ òfo.
12 Ó tún rán ẹnì kẹta; wọ́n ṣe ẹni yìí náà léṣe, wọ́n sì jù ú síta.
13 Ni ẹni tó ni ọgbà àjàrà náà bá sọ pé, ‘Kí ni kí n ṣe? Màá rán ọmọ mi ọ̀wọ́n. Ó ṣeé ṣe kí wọ́n bọ̀wọ̀ fún un.’
14 Nígbà tí àwọn tó ń dáko náà tajú kán rí i, wọ́n rò ó láàárín ara wọn pé, ‘Ẹni tó máa jogún rẹ̀ nìyí. Ẹ jẹ́ ká pa á, kí ogún náà lè di tiwa.’
15 Torí náà, wọ́n jù ú sí ìta ọgbà àjàrà náà, wọ́n sì pa á. Kí ni ẹni tó ni ọgbà àjàrà náà máa wá ṣe sí wọn?
16 Ó máa wá, ó máa pa àwọn tó ń dáko yìí, á sì gbé ọgbà àjàrà náà fún àwọn míì.” Nígbà tí wọ́n gbọ́ èyí, wọ́n sọ pé: “Kí ìyẹn má ṣẹlẹ̀ láé!”
17 Àmọ́ ó wò wọ́n tààràtà, ó sì sọ pé: “Kí wá ni èyí túmọ̀ sí, ohun tí a kọ pé, ‘Òkúta tí àwọn kọ́lékọ́lé kọ̀ sílẹ̀, òun ló wá di olórí òkúta igun ilé’?
18 Gbogbo ẹni tó bá kọ lu òkúta yẹn máa fọ́ túútúú. Tó bá sì bọ́ lu ẹnikẹ́ni, ó máa rún ẹni náà wómúwómú.”
19 Àwọn akọ̀wé òfin àti àwọn olórí àlùfáà wá ń wá bí ọwọ́ wọn ṣe máa tẹ̀ ẹ́ ní wákàtí yẹn gangan, àmọ́ wọ́n ń bẹ̀rù àwọn èèyàn, torí wọ́n mọ̀ pé àwọn ló ń fi àpèjúwe yìí bá wí.
20 Lẹ́yìn tí wọ́n ṣọ́ ọ dáadáa, wọ́n rán àwọn ọkùnrin tí wọ́n háyà ní bòókẹ́lẹ́ jáde pé kí wọ́n díbọ́n pé àwọn jẹ́ olódodo, kí wọ́n sì fi ọ̀rọ̀ rẹ̀ mú un, kí wọ́n lè fà á lé ìjọba lọ́wọ́, kí wọ́n sì mú un lọ sọ́dọ̀ gómìnà.
21 Wọ́n bi í pé: “Olùkọ́, a mọ̀ pé o máa ń sọ̀rọ̀, o sì máa ń kọ́ni lọ́nà tó tọ́, o kì í ṣe ojúsàájú rárá, àmọ́ ò ń kọ́ni ní ọ̀nà Ọlọ́run ní ìbámu pẹ̀lú òtítọ́:
22 Ṣé ó bófin mu fún wa láti san owó orí fún Késárì àbí kò bófin mu?”
23 Àmọ́ ó rí i pé alárèékérekè ni wọ́n, ó wá sọ fún wọn pé:
24 “Ẹ fi owó dínárì kan hàn mí. Àwòrán àti àkọlé ta ló wà níbẹ̀?” Wọ́n sọ pé: “Ti Késárì.”
25 Ó sọ fún wọn pé: “Torí náà, ẹ rí i dájú pé ẹ san àwọn ohun ti Késárì pa dà fún Késárì, àmọ́ ẹ fi àwọn ohun ti Ọlọ́run fún Ọlọ́run.”
26 Wọn ò wá lè fi ọ̀rọ̀ rẹ̀ mú un níwájú àwọn èèyàn, kàkà bẹ́ẹ̀, ìdáhùn rẹ̀ yà wọ́n lẹ́nu, wọ́n sì dákẹ́.
27 Àmọ́ àwọn kan lára àwọn Sadusí, àwọn tó sọ pé kò sí àjíǹde, wá bi í pé:
28 “Olùkọ́, Mósè kọ̀wé fún wa pé, ‘Tí arákùnrin ọkùnrin kan bá kú, tó fi ìyàwó sílẹ̀, àmọ́ tí kò bímọ, kí arákùnrin rẹ̀ fẹ́ ìyàwó rẹ̀, kó sì bímọ fún arákùnrin rẹ̀.’
29 Ó ṣẹlẹ̀ pé arákùnrin méje wà. Ẹni àkọ́kọ́ fẹ́ ìyàwó, àmọ́ ó kú láìbímọ.
30 Bákan náà ni ẹnì kejì
31 àti ẹnì kẹta náà fẹ́ ẹ. Ohun kan náà ló ṣẹlẹ̀ sí àwọn méjèèje; wọ́n kú láìfi ọmọ kankan sílẹ̀.
32 Níkẹyìn, obìnrin náà kú.
33 Tó bá wá dìgbà àjíǹde, èwo nínú wọn ló máa fẹ́? Torí àwọn méjèèje ló ti fi ṣe aya.”
34 Jésù sọ fún wọn pé: “Àwọn ọmọ ètò àwọn nǹkan yìí máa ń gbéyàwó, a sì máa ń fà wọ́n fún ọkọ,
35 àmọ́ àwọn tí a ti kà yẹ pé kí wọ́n jèrè ètò àwọn nǹkan yẹn àti àjíǹde òkú kì í gbéyàwó, a kì í sì í fà wọ́n fún ọkọ.
36 Kódà, wọn ò lè kú mọ́, torí wọ́n dà bí àwọn áńgẹ́lì, ọmọ Ọlọ́run sì ni wọ́n ní ti pé wọ́n jẹ́ àwọn ọmọ àjíǹde.
37 Àmọ́ tó bá kan àjíǹde àwọn òkú, Mósè pàápàá jẹ́ ká mọ̀ nínú ìtàn igi ẹlẹ́gùn-ún, nígbà tó pe Jèhófà ní ‘Ọlọ́run Ábúráhámù, Ọlọ́run Ísákì àti Ọlọ́run Jékọ́bù.’
38 Kì í ṣe Ọlọ́run àwọn òkú, àmọ́ ó jẹ́ Ọlọ́run àwọn alààyè, torí lójú rẹ̀, gbogbo wọn wà láàyè.”
39 Àwọn kan lára àwọn akọ̀wé òfin wá dá a lóhùn pé: “Olùkọ́, ohun tí o sọ dáa.”
40 Torí wọn ò ní ìgboyà láti bi í ní ìbéèrè kankan mọ́.
41 Ó wá bi wọ́n pé: “Kí nìdí tí wọ́n fi sọ pé ọmọ Dáfídì ni Kristi?
42 Torí Dáfídì fúnra rẹ̀ sọ nínú ìwé Sáàmù pé, ‘Jèhófà sọ fún Olúwa mi pé: “Jókòó sí ọwọ́ ọ̀tún mi
43 títí màá fi fi àwọn ọ̀tá rẹ ṣe àpótí ìtìsẹ̀ rẹ.”’
44 Torí náà, Dáfídì pè é ní Olúwa; báwo ló ṣe wá jẹ́ ọmọ rẹ̀?”
45 Bí gbogbo èèyàn ṣe ń fetí sílẹ̀, ó sọ fún àwọn ọmọ ẹ̀yìn rẹ̀ pé:
46 “Ẹ ṣọ́ra fún àwọn akọ̀wé òfin tí wọ́n fẹ́ràn kí wọ́n máa rìn kiri nínú aṣọ ńlá, tí wọ́n sì fẹ́ràn kí wọ́n máa kí wọn níbi ọjà, wọ́n fẹ́ ìjókòó iwájú nínú àwọn sínágọ́gù àti ibi tó lọ́lá jù níbi oúnjẹ alẹ́,
47 wọ́n ń jẹ ilé àwọn opó run, wọ́n sì ń gba àdúrà tó gùn láti ṣe ojú ayé. Ìdájọ́ tó le gan-an ni àwọn yìí máa gbà.”
21 Bó ṣe gbójú sókè, ó rí i tí àwọn ọlọ́rọ̀ ń fi ẹ̀bùn wọn sínú àwọn àpótí ìṣúra.
2 Ó wá rí opó aláìní kan tó fi ẹyọ owó kéékèèké méjì tí ìníyelórí rẹ̀ kéré gan-an síbẹ̀,
3 ó sì sọ pé: “Lóòótọ́ ni mo sọ fún yín pé ohun tí opó aláìní yìí fi sílẹ̀ ju ti gbogbo wọn lọ.
4 Torí gbogbo àwọn yìí fi ẹ̀bùn sílẹ̀ látinú àjẹṣẹ́kù wọn, àmọ́ òun, láìka pé kò ní lọ́wọ́, ó fi gbogbo ohun tó ní láti gbé ẹ̀mí rẹ̀ ró síbẹ̀.”
5 Lẹ́yìn náà, nígbà tí àwọn kan ń sọ̀rọ̀ nípa tẹ́ńpìlì, bí wọ́n ṣe fi òkúta tó rẹwà àti àwọn ohun tí a yà sí mímọ́ ṣe é lọ́ṣọ̀ọ́,
6 ó sọ pé: “Ní ti àwọn nǹkan yìí tí ẹ̀ ń rí báyìí, ọjọ́ ń bọ̀ tí wọn ò ní fi òkúta kan sílẹ̀ lórí òkúta míì láìwó o palẹ̀.”
7 Wọ́n wá bi í pé: “Olùkọ́, ìgbà wo gan-an ni àwọn nǹkan yìí máa ṣẹlẹ̀, kí ló sì máa jẹ́ àmì ìgbà tí àwọn nǹkan yìí máa ṣẹlẹ̀?”
8 Ó sọ pé: “Ẹ ṣọ́ra kí wọ́n má bàa ṣì yín lọ́nà; torí ọ̀pọ̀ èèyàn máa wá ní orúkọ mi, wọ́n á sọ pé, ‘Èmi ni ẹni náà’ àti pé, ‘Àkókò náà ti sún mọ́lé.’ Ẹ má tẹ̀ lé wọn.
9 Bákan náà, tí ẹ bá gbọ́ nípa ogun àti rògbòdìyàn, ẹ má bẹ̀rù. Torí àwọn nǹkan yìí gbọ́dọ̀ kọ́kọ́ ṣẹlẹ̀, àmọ́ ẹsẹ̀kẹsẹ̀ kọ́ ni òpin máa dé.”
10 Ó wá sọ fún wọn pé: “Orílẹ̀-èdè máa dìde sí orílẹ̀-èdè àti ìjọba sí ìjọba.
11 Ìmìtìtì ilẹ̀ tó lágbára máa wáyé, àìtó oúnjẹ àti àjàkálẹ̀ àrùn sì máa wà láti ibì kan dé ibòmíì; ẹ máa rí àwọn ohun tó ń bani lẹ́rù, àwọn àmì tó lágbára sì máa wà láti ọ̀run.
12 “Àmọ́ kí gbogbo àwọn nǹkan yìí tó ṣẹlẹ̀, àwọn èèyàn máa gbé ọwọ́ wọn lé yín, wọ́n á sì ṣe inúnibíni sí yín, wọ́n á fà yín lé àwọn sínágọ́gù lọ́wọ́, wọ́n á sì fi yín sẹ́wọ̀n. Wọ́n máa mú yín lọ síwájú àwọn ọba àti àwọn gómìnà nítorí orúkọ mi.
13 Èyí máa jẹ́ kí ẹ lè jẹ́rìí.
14 Torí náà, ẹ pinnu lọ́kàn yín pé ẹ ò ní fi bí ẹ ṣe máa gbèjà ara yín dánra wò ṣáájú,
15 torí màá fún yín ní àwọn ọ̀rọ̀ àti ọgbọ́n tí gbogbo àwọn alátakò yín lápapọ̀ ò ní lè ta kò tàbí kí wọ́n jiyàn rẹ̀.
16 Bákan náà, àwọn òbí, àwọn arákùnrin, àwọn mọ̀lẹ́bí àti àwọn ọ̀rẹ́ pàápàá máa fà yín léni lọ́wọ́, wọ́n máa pa àwọn kan nínú yín,
17 gbogbo èèyàn sì máa kórìíra yín nítorí orúkọ mi.
18 Àmọ́ ìkankan nínú irun orí yín pàápàá kò ní ṣègbé.
19 Tí ẹ bá ní ìfaradà, ẹ máa lè pa ẹ̀mí yín mọ́.
20 “Àmọ́, tí ẹ bá rí i tí àwọn ọmọ ogun pàgọ́ yí Jerúsálẹ́mù ká, nígbà náà, kí ẹ mọ̀ pé àkókò tó máa dahoro ti sún mọ́lé.
21 Kí àwọn tó wà ní Jùdíà bẹ̀rẹ̀ sí í sá lọ sí àwọn òkè, kí àwọn tó wà nínú ìlú náà kúrò níbẹ̀, kí àwọn tó sì wà ní ìgbèríko má wọ ibẹ̀,
22 torí pé àwọn ọjọ́ yìí la máa ṣe ìdájọ́, kí gbogbo ohun tí a kọ lè ṣẹ.
23 Ó mà ṣe o, fún àwọn aláboyún àti àwọn tó ń tọ́ ọmọ jòjòló ní àwọn ọjọ́ yẹn o! Torí wàhálà ńlá máa bá ilẹ̀ náà, ìbínú sì máa wá sórí àwọn èèyàn yìí.
24 Wọ́n máa fi ojú idà ṣá wọn balẹ̀, wọ́n á sì kó wọn lẹ́rú lọ sí gbogbo orílẹ̀-èdè; àwọn orílẹ̀-èdè sì máa tẹ Jerúsálẹ́mù mọ́lẹ̀, títí àkókò tí a yàn fún àwọn orílẹ̀-èdè fi máa pé.
25 “Bákan náà, àwọn àmì máa wà nínú oòrùn, òṣùpá àti àwọn ìràwọ̀, ìdààmú sì máa bá àwọn orílẹ̀-èdè ní ayé, wọn ò ní mọ ọ̀nà àbáyọ torí ariwo omi òkun àti bó ṣe ń ru gùdù.
26 Àwọn èèyàn máa kú sára nítorí ìbẹ̀rù àti àwọn ohun tí wọ́n ń retí pé ó máa ṣẹlẹ̀ ní ilẹ̀ ayé tí à ń gbé, torí a máa mi àwọn agbára ọ̀run.
27 Nígbà náà, wọ́n á rí Ọmọ èèyàn tó ń bọ̀ nínú àwọsánmà pẹ̀lú agbára àti ògo ńlá.
28 Àmọ́ tí àwọn nǹkan yìí bá ti bẹ̀rẹ̀ sí í ṣẹlẹ̀, ẹ nàró ṣánṣán, kí ẹ sì gbé orí yín sókè, torí ìdáǹdè yín ń sún mọ́lé.”
29 Ó wá sọ àpèjúwe kan fún wọn pé: “Ẹ kíyè sí igi ọ̀pọ̀tọ́ àti gbogbo igi yòókù.
30 Tí wọ́n bá ti ń rúwé, ẹ máa rí i fúnra yín, ẹ sì máa mọ̀ pé ìgbà ẹ̀ẹ̀rùn ti sún mọ́lé nìyẹn.
31 Bákan náà, tí ẹ bá rí i tí àwọn nǹkan yìí ń ṣẹlẹ̀, kí ẹ mọ̀ pé Ìjọba Ọlọ́run ti sún mọ́lé.
32 Lóòótọ́ ni mo sọ fún yín pé, ó dájú pé ìran yìí ò ní kọjá lọ títí gbogbo nǹkan fi máa ṣẹlẹ̀.
33 Ọ̀run àti ayé máa kọjá lọ, àmọ́ ó dájú pé àwọn ọ̀rọ̀ mi ò ní kọjá lọ.
34 “Àmọ́ ẹ kíyè sí ara yín, kí àjẹjù, ọtí àmujù  àti àníyàn ìgbésí ayé má bàa di ẹrù pa ọkàn yín, láìròtẹ́lẹ̀ kí ọjọ́ yẹn sì dé bá yín lójijì
35 bí ìdẹkùn. Torí ó máa dé bá gbogbo àwọn tó ń gbé ní gbogbo ayé.
36 Torí náà, ẹ máa wà lójúfò, kí ẹ máa rawọ́ ẹ̀bẹ̀ nígbà gbogbo, kí ẹ lè bọ́ nínú gbogbo nǹkan tó gbọ́dọ̀ ṣẹlẹ̀ yìí, kí ẹ sì lè dúró níwájú Ọmọ èèyàn.”
37 Torí náà, ní ọ̀sán, ó máa ń kọ́ni nínú tẹ́ńpìlì, àmọ́ ní òru, ó máa ń lọ dé sí òkè tí wọ́n ń pè ní Òkè Ólífì.
38 Gbogbo èèyàn sì máa ń wá sọ́dọ̀ rẹ̀ ní àárọ̀ kùtù kí wọ́n lè gbọ́ ọ̀rọ̀ rẹ̀ nínú tẹ́ńpìlì.
23 Torí náà, èrò rẹpẹtẹ náà gbéra, gbogbo wọn pátá, wọ́n sì mú un lọ sọ́dọ̀ Pílátù.
2 Wọ́n wá bẹ̀rẹ̀ sí í fẹ̀sùn kàn án pé: “A rí i pé ọkùnrin yìí fẹ́ dojú ìjọba ilẹ̀ wa dé, ó ní ká má ṣe san owó orí fún Késárì, ó sì ń pe ara rẹ̀ ní Kristi ọba.”
3 Pílátù wá bi í pé: “Ṣé ìwọ ni Ọba Àwọn Júù?” Ó fèsì pé: “Òun ni ìwọ fúnra rẹ ń sọ yẹn.”
4 Pílátù wá sọ fún àwọn olórí àlùfáà àti àwọn èrò náà pé: “Mi ò rí ìwà ọ̀daràn kankan tí ọkùnrin yìí hù.”
5 Àmọ́ wọn ò gbà, wọ́n ń sọ pé: “Ó ń ru àwọn èèyàn sókè ní ti pé ó ń kọ́ wọn káàkiri gbogbo Jùdíà, bẹ̀rẹ̀ láti Gálílì títí dé ibí yìí pàápàá.”
6 Nígbà tí Pílátù gbọ́ ọ̀rọ̀ yẹn, ó béèrè bóyá ará Gálílì ni ọkùnrin náà.
7 Lẹ́yìn tó rí i dájú pé abẹ́ àṣẹ Hẹ́rọ́dù ló wà, ó ní kí wọ́n mú un lọ sọ́dọ̀ Hẹ́rọ́dù, tí òun náà wà ní Jerúsálẹ́mù nígbà yẹn.
8 Nígbà tí Hẹ́rọ́dù rí Jésù, inú rẹ̀ dùn gan-an. Ó ti pẹ́ tó ti fẹ́ rí Jésù torí ó ti gbọ́ ọ̀pọ̀ nǹkan nípa rẹ̀, ó sì ń retí pé kí òun rí i kó ṣiṣẹ́ àmì díẹ̀.
9 Torí náà, ó bẹ̀rẹ̀ sí í da ìbéèrè bò ó, àmọ́ kò dá a lóhùn rárá.
10 Síbẹ̀, àwọn olórí àlùfáà àti àwọn akọ̀wé òfin ń dìde ṣáá, wọ́n sì ń fẹ̀sùn kàn án kíkankíkan.
11 Hẹ́rọ́dù àti àwọn ọmọ ogun rẹ̀ wá kàn án lábùkù, ó wọ aṣọ tó rẹwà fún un láti fi ṣe ẹlẹ́yà, ó sì ní kí wọ́n mú un pa dà sọ́dọ̀ Pílátù.
12 Ọjọ́ yẹn gan-an ni Hẹ́rọ́dù àti Pílátù di ọ̀rẹ́, torí ṣáájú ìgbà yẹn, ọ̀tá ni àwọn méjèèjì jẹ́ síra wọn.
13 Pílátù wá pe àwọn olórí àlùfáà, àwọn alákòóso àti àwọn èèyàn jọ,
14 ó sì sọ fún wọn pé: “Ẹ mú ọkùnrin yìí wá sọ́dọ̀ mi pé ó ń mú kí àwọn èèyàn dìtẹ̀. Ẹ wò ó! Mo yẹ̀ ẹ́ wò níwájú yín, àmọ́ mi ò rí ẹ̀rí pé ọkùnrin yìí jẹ̀bi ìkankan nínú ẹ̀sùn tí ẹ fi kàn án.
15 Kódà, Hẹ́rọ́dù náà ò rí ẹ̀rí, torí ó dá a pa dà sọ́dọ̀ wa, ẹ wò ó! kò ṣe ohunkóhun tí ikú fi tọ́ sí i.
16 Torí náà, ṣe ni màá fìyà jẹ ẹ́, màá sì tú u sílẹ̀.”
18 Àmọ́ gbogbo èrò kígbe pé: “Pa ọkùnrin yìí dà nù, kí o sì tú Bárábà sílẹ̀ fún wa!”
19 (Wọ́n ti fi ọkùnrin yìí sẹ́wọ̀n torí ìdìtẹ̀ sí ìjọba tó wáyé nínú ìlú náà àti nítorí ìpànìyàn.)
20 Pílátù tún gbóhùn sókè bá wọn sọ̀rọ̀, torí ó fẹ́ tú Jésù sílẹ̀.
21 Wọ́n wá bẹ̀rẹ̀ sí í pariwo pé: “Kàn án mọ́gi! Kàn án mọ́gi!”
22 Ó sọ fún wọn lẹ́ẹ̀kẹta pé: “Kí ló dé? Nǹkan burúkú wo ni ọkùnrin yìí ṣe? Mi ò rí ohunkóhun tó ṣe tí ikú fi tọ́ sí i; torí náà, ṣe ni màá fìyà jẹ ẹ́, màá sì tú u sílẹ̀.”
23 Ni wọ́n bá kọ̀ jálẹ̀, wọ́n sì ń kígbe pé àfi kó pa á, ọ̀rọ̀ wọn ló sì borí.
24 Torí náà, Pílátù pinnu pé òun máa ṣe ohun tí wọ́n fẹ́.
25 Ó tú ọkùnrin tí wọ́n fẹ́ sílẹ̀, ẹni tí wọ́n fi sẹ́wọ̀n torí ìdìtẹ̀ sí ìjọba àti ìpànìyàn, àmọ́ ó fa Jésù lé wọn lọ́wọ́ kí wọ́n lè ṣe ohun tí wọ́n fẹ́ sí i.
26 Bí wọ́n ṣe ń mú un lọ, wọ́n mú ẹnì kan, ìyẹn Símónì ará Kírénè, ó ń bọ̀ láti ìgbèríko, wọ́n sì gbé òpó igi oró náà lé e pé kó gbé e tẹ̀ lé Jésù.
27 Ọ̀pọ̀lọpọ̀ èèyàn ń tẹ̀ lé e, títí kan àwọn obìnrin tó ń lu ara wọn ṣáá torí ẹ̀dùn ọkàn, tí wọ́n sì ń pohùn réré ẹkún nítorí rẹ̀.
28 Jésù yíjú sí àwọn obìnrin náà, ó sì sọ pé: “Ẹ̀yin ọmọbìnrin Jerúsálẹ́mù, ẹ má sunkún torí mi mọ́. Kàkà bẹ́ẹ̀, ẹ sunkún torí ara yín àti àwọn ọmọ yín;
29 torí ẹ wò ó! ọjọ́ ń bọ̀ tí àwọn èèyàn máa sọ pé, ‘Aláyọ̀ ni àwọn àgàn, àwọn ilé ọlẹ̀ tí kò bímọ àti àwọn ọmú tí ọmọ kò mu!’
30 Wọ́n á wá bẹ̀rẹ̀ sí í sọ fún àwọn òkè ńláńlá pé, ‘Ẹ wó lù wá!’ àti fún àwọn òkè kéékèèké pé, ‘Ẹ bò wá mọ́lẹ̀!’
31 Tí wọ́n bá ṣe àwọn nǹkan yìí nígbà tí igi ṣì tutù, kí ló máa ṣẹlẹ̀ nígbà tó bá rọ?”
32 Wọ́n tún ń mú àwọn ọkùnrin méjì míì tí wọ́n jẹ́ ọ̀daràn lọ, kí wọ́n lè pa wọ́n pẹ̀lú rẹ̀.
33 Nígbà tí wọ́n dé ibi tí wọ́n ń pè ní Agbárí, wọ́n kàn án mọ́gi níbẹ̀, àwọn ọ̀daràn náà sì wà lẹ́gbẹ̀ẹ́ rẹ̀, ọ̀kan ní ọ̀tún rẹ̀ àti ọ̀kan ní òsì rẹ̀.
34 Àmọ́ Jésù ń sọ pé: “Baba, dárí jì wọ́n, torí wọn ò mọ ohun tí wọ́n ń ṣe.” Bákan náà, wọ́n ṣẹ́ kèké láti fi pín aṣọ rẹ̀.
35 Àwọn èèyàn sì dúró, wọ́n ń wòran. Àmọ́ àwọn alákòóso ń yínmú, wọ́n ń sọ pé: “Ó gba àwọn ẹlòmíì là; kó gba ara rẹ̀ là tó bá jẹ́ òun ni Kristi ti Ọlọ́run, Àyànfẹ́.”
36 Àwọn ọmọ ogun pàápàá fi ṣe yẹ̀yẹ́, wọ́n wá, wọ́n sì fún un ní wáìnì kíkan,
37 wọ́n ń sọ pé: “Tó bá jẹ́ ìwọ ni Ọba Àwọn Júù, gba ara rẹ là.”
38 Àkọlé kan tún wà lórí rẹ̀ pé: “Ọba Àwọn Júù nìyí.”
39 Ọ̀kan nínú àwọn ọ̀daràn tí wọ́n gbé kọ́ síbẹ̀ wá bẹ̀rẹ̀ sí í bú u pé: “Ṣebí ìwọ ni Kristi, àbí ìwọ kọ́? Gba ara rẹ là, kí o sì gba àwa náà là!”
40 Ẹnì kejì bá a wí, ó sọ fún un pé: “Ṣé o ò bẹ̀rù Ọlọ́run rárá ni, ní báyìí tó jẹ́ pé ìdájọ́ kan náà nìwọ náà gbà?
41 Ó tọ́ sí àwa, torí pé ohun tó yẹ wá là ń gbà yìí torí àwọn ohun tí a ṣe; àmọ́ ọkùnrin yìí ò ṣe nǹkan kan tó burú.”
42 Ó wá sọ pé: “Jésù, rántí mi tí o bá dé inú Ìjọba rẹ.”
43 Ó sì sọ fún un pé: “Lóòótọ́ ni mo sọ fún ọ lónìí, o máa wà pẹ̀lú mi ní Párádísè.”
44 Ó ti tó nǹkan bíi wákàtí kẹfà báyìí, síbẹ̀ òkùnkùn ṣú bo gbogbo ilẹ̀ náà títí di wákàtí kẹsàn-án,
45 torí pé oòrùn ò ràn; aṣọ ìdábùú ibi mímọ́ wá ya délẹ̀ ní àárín.
46 Jésù sì ké jáde, ó sọ pé: “Baba, ọwọ́ rẹ ni mo fi ẹ̀mí mi lé.” Lẹ́yìn tó sọ èyí, ó gbẹ́mìí mì.
47 Nígbà tí ọ̀gágun náà rí ohun tó ṣẹlẹ̀, ó bẹ̀rẹ̀ sí í yin Ọlọ́run lógo, ó ní: “Ní tòótọ́, olódodo ni ọkùnrin yìí.”
48 Nígbà tí gbogbo èrò tó kóra jọ síbẹ̀ láti wòran rí àwọn nǹkan tó ṣẹlẹ̀, wọ́n pa dà sílé, wọ́n ń lu àyà wọn.
49 Gbogbo àwọn tó mọ̀ ọ́n sì dúró ní ọ̀ọ́kán. Bákan náà, àwọn obìnrin tó tẹ̀ lé e láti Gálílì wà níbẹ̀, wọ́n rí àwọn nǹkan yìí.
50 Wò ó! ọkùnrin kan wà tó ń jẹ́ Jósẹ́fù, ọ̀kan lára Ìgbìmọ̀ ni, èèyàn dáadáa ni, ó sì jẹ́ olódodo.
51 (Ọkùnrin yìí ò tì wọ́n lẹ́yìn nígbà tí wọ́n gbìmọ̀ pọ̀, tí wọ́n sì ṣe ohun tí wọ́n ṣe.) Arimatíà, ìlú àwọn ará Jùdíà, ló ti wá, ó sì ń retí Ìjọba Ọlọ́run.
52 Ọkùnrin yìí wọlé lọ síwájú Pílátù, ó sì ní kí wọ́n gbé òkú Jésù fún òun.
53 Ó wá gbé e sọ̀ kalẹ̀, ó fi aṣọ ọ̀gbọ̀ tó dáa dì í, ó sì tẹ́ ẹ sínú ibojì tí wọ́n gbẹ́ sínú àpáta, tí wọn ò tẹ́ ẹnì kankan sí rí.
54 Ọjọ́ Ìpalẹ̀mọ́ ni, Sábáàtì ò sì ní pẹ́ bẹ̀rẹ̀.
55 Àmọ́ àwọn obìnrin tó bá a wá láti Gálílì tẹ̀ lé e lọ, wọ́n yọjú wo ibojì náà, wọ́n sì rí i bí wọ́n ṣe tẹ́ òkú rẹ̀,
56 wọ́n wá pa dà lọ pèsè èròjà tó ń ta sánsán àti àwọn òróró onílọ́fínńdà. Àmọ́ wọ́n sinmi ní Sábáàtì bí a ṣe pa á láṣẹ.
24 Àmọ́ ní ọjọ́ kìíní ọ̀sẹ̀, wọ́n wá síbi ibojì náà ní àárọ̀ kùtù, wọ́n gbé èròjà tó ń ta sánsán tí wọ́n ṣe dání.
2 Ṣùgbọ́n wọ́n rí i pé òkúta náà ti yí kúrò níbi ibojì náà,
3 nígbà tí wọ́n sì wọlé, wọn ò rí òkú Jésù Olúwa.
4 Bí wọ́n ṣe ń ro ọ̀rọ̀ náà torí ó rú wọn lójú, wò ó! ọkùnrin méjì tí aṣọ wọn ń kọ mànà dúró lẹ́gbẹ̀ẹ́ wọn.
5 Ẹ̀rù ba àwọn obìnrin náà, wọ́n sì sorí kodò, àwọn ọkùnrin náà wá sọ fún wọn pé: “Kí ló dé tí ẹ̀ ń wá alààyè láàárín àwọn òkú?
6 Kò sí níbí, a ti gbé e dìde. Ẹ rántí bó ṣe bá yín sọ̀rọ̀ nígbà tó wà ní Gálílì,
7 tó sọ pé a gbọ́dọ̀ fi Ọmọ èèyàn lé àwọn ẹlẹ́ṣẹ̀ lọ́wọ́, kí wọ́n kàn án mọ́gi, kó sì dìde ní ọjọ́ kẹta.”
8 Wọ́n wá rántí àwọn ọ̀rọ̀ rẹ̀,
9 wọ́n dé látibi ibojì náà, wọ́n sì ròyìn gbogbo nǹkan yìí fún àwọn Mọ́kànlá náà àti gbogbo àwọn yòókù.
10 Àwọn obìnrin náà ni Màríà Magidalénì, Jòánà àti Màríà ìyá Jémíìsì. Bákan náà, àwọn obìnrin yòókù tó wà pẹ̀lú wọn ń sọ àwọn nǹkan yìí fún àwọn àpọ́sítélì.
11 Àmọ́ àwọn ọ̀rọ̀ yìí dà bí ìsọkúsọ létí wọn, wọn ò sì gba àwọn obìnrin náà gbọ́.
12 Àmọ́ Pétérù dìde, ó sì sáré lọ sí ibojì náà, nígbà tó bẹ̀rẹ̀ wo iwájú, aṣọ ọ̀gbọ̀ nìkan ló rí níbẹ̀. Torí náà, ó lọ, ó ń ronú ohun tó lè ti ṣẹlẹ̀.
13 Àmọ́ wò ó! lọ́jọ́ yẹn gangan, méjì nínú wọn ń rìnrìn àjò lọ sí abúlé kan tí wọ́n ń pè ní Ẹ́máọ́sì, ó tó nǹkan bíi máìlì méje láti Jerúsálẹ́mù,
14 wọ́n sì jọ ń sọ̀rọ̀ nípa gbogbo nǹkan tó ti ṣẹlẹ̀ yìí.
15 Bí wọ́n ṣe jọ ń sọ̀rọ̀, tí wọ́n sì ń jíròrò àwọn nǹkan yìí, Jésù fúnra rẹ̀ sún mọ́ wọn, ó sì bẹ̀rẹ̀ sí í bá wọn rìn,
16 àmọ́ a ò jẹ́ kí wọ́n dá a mọ̀.
17 Ó sọ fún wọn pé: “Àwọn ọ̀rọ̀ wo lẹ̀ ń bá ara yín fà bí ẹ ṣe ń rìn lọ?” Wọ́n wá dúró sójú kan, inú wọn ò sì dùn.
18 Èyí tó ń jẹ́ Kíléópà dá a lóhùn pé: “Ṣé àjèjì tó ń dá gbé ní Jerúsálẹ́mù ni ọ́ ni, tó ò fi mọ àwọn nǹkan tó ṣẹlẹ̀ lẹ́nu ọjọ́ mélòó kan yìí?”
19 Ó bi wọ́n pé: “Àwọn nǹkan wo?” Wọ́n sọ fún un pé: “Àwọn nǹkan tó ṣẹlẹ̀ sí Jésù ará Násárẹ́tì, ẹni tó fi hàn pé wòlíì tó lágbára ni òun nínú ọ̀rọ̀ àti ìṣe níwájú Ọlọ́run àti gbogbo èèyàn;
20 àti bí àwọn olórí àlùfáà àti àwọn alákòóso wa ṣe fà á kalẹ̀ pé kí wọ́n dájọ́ ikú fún un, tí wọ́n sì kàn án mọ́gi.
21 Àmọ́ àwa ń retí pé ọkùnrin yìí ni ẹni tó máa gba Ísírẹ́lì sílẹ̀. Àní, yàtọ̀ sí gbogbo nǹkan yìí, ọjọ́ kẹta nìyí tí àwọn nǹkan yìí ṣẹlẹ̀.
22 Bákan náà, àwọn obìnrin kan láàárín wa tún mú kí ẹnu yà wá, torí wọ́n lọ síbi ibojì náà ní àárọ̀ kùtù,
23 nígbà tí wọn ò sì rí òkú rẹ̀, wọ́n wá sọ fún wa pé àwọn tún rí ohun kan tó ju agbára ẹ̀dá lọ, àwọn áńgẹ́lì, tí wọ́n sọ pé ó wà láàyè.
24 Lẹ́yìn náà, àwọn kan lára àwọn tó wà pẹ̀lú wa lọ sí ibojì náà, wọ́n sì bá ibẹ̀ bí àwọn obìnrin náà ṣe sọ gẹ́lẹ́, àmọ́ wọn ò rí i.”
25 Torí náà, ó sọ fún wọn pé: “Ẹ̀yin aláìlóye, tí ọkàn yín ò tètè gba gbogbo ohun tí àwọn wòlíì sọ gbọ́!
26 Ṣé kò pọn dandan kí Kristi jìyà àwọn nǹkan yìí, kó sì wọnú ògo rẹ̀ ni?”
27 Ó wá bẹ̀rẹ̀ látọ̀dọ̀ Mósè àti gbogbo àwọn Wòlíì, ó sì túmọ̀ àwọn nǹkan tó jẹ mọ́ òun fúnra rẹ̀ nínú gbogbo Ìwé Mímọ́ fún wọn.
28 Níkẹyìn, wọ́n sún mọ́ abúlé tí wọ́n ń rìnrìn àjò lọ, ó sì ṣe bí ẹni ń bá ìrìn àjò rẹ̀ lọ.
29 Àmọ́ wọ́n rọ̀ ọ́ pé kó dúró, wọ́n ní: “Dúró sọ́dọ̀ wa, torí ó ti ń di ọwọ́ alẹ́, ọjọ́ sì ti lọ.” Ló bá wọlé, ó sì dúró sọ́dọ̀ wọn.
30 Bó ṣe ń bá wọn jẹun, ó mú búrẹ́dì, ó súre sí i, ó bù ú, ó sì bẹ̀rẹ̀ sí í fún wọn.
31 Ìgbà yẹn ni ojú wọn là rekete, wọ́n sì dá a mọ̀; àmọ́ ó pòórá láàárín wọn.
32 Wọ́n wá ń sọ fúnra wọn pé: “Àbí ẹ ò rí i bí ọkàn wa ṣe ń jó fòfò nínú wa bó ṣe ń bá wa sọ̀rọ̀ lójú ọ̀nà, tó ń ṣàlàyé Ìwé Mímọ́ fún wa ní ẹ̀kúnrẹ́rẹ́!”
33 Wọ́n gbéra ní wákàtí yẹn gangan, wọ́n pa dà sí Jerúsálẹ́mù, wọ́n sì rí àwọn Mọ́kànlá náà àti àwọn tó kóra jọ pẹ̀lú wọn,
34 tí wọ́n sọ pé: “Ní tòótọ́, a ti gbé Olúwa dìde, ó sì fara han Símónì!”
35 Wọ́n wá ròyìn àwọn ohun tó ṣẹlẹ̀ lójú ọ̀nà àti bí wọ́n ṣe dá a mọ̀ nígbà tó ń bu búrẹ́dì.
36 Bí wọ́n ṣe ń sọ àwọn nǹkan yìí, ó fara hàn ní àárín wọn, ó sì sọ fún wọn pé: “Àlàáfíà fún yín o.”
37 Àmọ́ torí pé ẹ̀rù ń bà wọ́n, tí àyà wọn sì ń já, wọ́n rò pé ẹ̀mí ni àwọn ń rí.
38 Ó wá sọ fún wọn pé: “Kí ló dé tí ọkàn yín ò balẹ̀, kí sì nìdí tí ẹ fi bẹ̀rẹ̀ sí í ṣiyèméjì lọ́kàn yín?
39 Ẹ wo ọwọ́ mi àti ẹsẹ̀ mi, kí ẹ lè mọ̀ pé èmi náà ni; ẹ fọwọ́ kàn mí kí ẹ lè rí i, torí pé ẹ̀mí ò ní ẹran ara àti egungun bí ẹ ṣe rí i pé èmi ní.”
40 Bó ṣe ń sọ èyí, ó fi ọwọ́ rẹ̀ àti ẹsẹ̀ rẹ̀ hàn wọ́n.
41 Síbẹ̀, wọn ò gbà gbọ́ torí pé inú wọn ń dùn gan-an, ẹnu sì yà wọ́n, ó wá bi wọ́n pé: “Ṣé ẹ ní nǹkan jíjẹ níbẹ̀?”
42 Wọ́n wá fún un ní ẹja yíyan kan,
43 ó gbà á, ó sì jẹ ẹ́ níṣojú wọn.
44 Lẹ́yìn náà, ó sọ fún wọn pé: “Àwọn ọ̀rọ̀ tí mo bá yín sọ nìyí, nígbà tí mo ṣì wà lọ́dọ̀ yín, pé gbogbo ohun tí a kọ nípa mi nínú Òfin Mósè àti nínú ìwé àwọn Wòlíì àti Sáàmù gbọ́dọ̀ ṣẹ.”
45 Ó wá là wọ́n lóye ní ẹ̀kúnrẹ́rẹ́ kí ìtúmọ̀ Ìwé Mímọ́ lè yé wọn,
46 ó sì sọ fún wọn pé: “Ohun tí a kọ nìyí: pé Kristi máa jìyà, ó sì máa dìde láàárín àwọn òkú ní ọjọ́ kẹta,
47 àti pé ní gbogbo orílẹ̀-èdè, bẹ̀rẹ̀ láti Jerúsálẹ́mù, a máa wàásù ní orúkọ rẹ̀ pé kí àwọn èèyàn ronú pìwà dà kí wọ́n lè rí ìdáríjì ẹ̀ṣẹ̀.
48 Ẹ máa jẹ́ ẹlẹ́rìí àwọn nǹkan yìí.
49 Ẹ wò ó! màá rán ohun tí Baba mi ti ṣèlérí sórí yín. Àmọ́ kí ẹ dúró sínú ìlú náà títí a fi máa fi agbára wọ̀ yín láti òkè.”
50 Ó wá mú wọn jáde títí dé Bẹ́tánì, ó gbé ọwọ́ rẹ̀ sókè, ó sì súre fún wọn.
51 Bó ṣe ń súre fún wọn, a mú un kúrò lọ́dọ̀ wọn lọ sí ọ̀run.
52 Wọ́n tẹrí ba fún un, inú wọn sì dùn gan-an bí wọ́n ṣe ń pa dà sí Jerúsálẹ́mù.
53 Ìgbà gbogbo ni wọ́n sì ń wà nínú tẹ́ńpìlì, tí wọ́n ń yin Ọlọ́run.
1 Ní ìbẹ̀rẹ̀, Ọ̀rọ̀ náà wà, Ọ̀rọ̀ náà sì wà pẹ̀lú Ọlọ́run, Ọ̀rọ̀ náà sì jẹ́ ọlọ́run kan.
2 Ẹni yìí wà pẹ̀lú Ọlọ́run ní ìbẹ̀rẹ̀.
3 Ohun gbogbo wà nípasẹ̀ rẹ̀ àti pé láìsí i, kò sí nǹkan kan tó wà. Ohun tó wà
4 nípasẹ̀ rẹ̀ ni ìyè, ìyè náà sì ni ìmọ́lẹ̀ àwọn èèyàn.
5 Ìmọ́lẹ̀ náà ń tàn nínú òkùnkùn, àmọ́ òkùnkùn náà ò borí rẹ̀.
6 Ọkùnrin kan wà tí a rán láti jẹ́ aṣojú Ọlọ́run; Jòhánù ni orúkọ rẹ̀.
7 Ọkùnrin yìí wá gẹ́gẹ́ bí ẹlẹ́rìí, kó lè jẹ́rìí nípa ìmọ́lẹ̀ náà, kí onírúurú èèyàn lè gbà gbọ́ nípasẹ̀ rẹ̀.
8 Òun kọ́ ni ìmọ́lẹ̀ yẹn, àmọ́ a ṣètò pé kó jẹ́rìí nípa ìmọ́lẹ̀ yẹn.
9 Ìmọ́lẹ̀ tòótọ́ tó ń fún onírúurú èèyàn ní ìmọ́lẹ̀ máa tó wá sí ayé.
10 Ó ti wà ní ayé, ayé sì wà nípasẹ̀ rẹ̀, àmọ́ ayé ò mọ̀ ọ́n.
11 Ó wá sí ilé òun fúnra rẹ̀, àmọ́ àwọn èèyàn rẹ̀ ò gbà á.
12 Ṣùgbọ́n ó fún gbogbo àwọn tó gbà á ní àṣẹ láti di ọmọ Ọlọ́run, torí pé wọ́n ní ìgbàgbọ́ nínú orúkọ rẹ̀.
13 A ò bí wọn látinú ẹ̀jẹ̀ tàbí látinú ìfẹ́ ti ara tàbí látinú ìfẹ́ èèyàn, àmọ́ a bí wọn látọ̀dọ̀ Ọlọ́run.
14 Torí náà, Ọ̀rọ̀ náà di ẹlẹ́ran ara, ó gbé láàárín wa, a sì rí ògo rẹ̀, irú ògo tó jẹ́ ti ọmọ bíbí kan ṣoṣo ti bàbá kan; ó sì kún fún oore Ọlọ́run àti òtítọ́.
15 (Jòhánù jẹ́rìí nípa rẹ̀, àní, ó ké jáde pé: “Ẹni yìí ni mo sọ nípa rẹ̀ pé, ‘Ẹni tó ń bọ̀ lẹ́yìn mi ti lọ níwájú mi, torí ó ti wà ṣáájú mi.’”)
16 Torí látinú ẹ̀kún rẹ̀, àní gbogbo wa gba inú rere àìlẹ́tọ̀ọ́sí lórí inú rere àìlẹ́tọ̀ọ́sí.
17 Torí a fúnni ní Òfin nípasẹ̀ Mósè, inú rere àìlẹ́tọ̀ọ́sí àti òtítọ́ wà nípasẹ̀ Jésù Kristi.
18 Kò sí èèyàn tó rí Ọlọ́run rí; ọlọ́run bíbí kan ṣoṣo tó wà ní ẹ̀gbẹ́ Baba ni ẹni tó ṣàlàyé Rẹ̀.
19 Ẹ̀rí tí Jòhánù jẹ́ nìyí nígbà tí àwọn Júù rán àwọn àlùfáà àti àwọn ọmọ Léfì láti Jerúsálẹ́mù kí wọ́n lọ bi í pé: “Ta ni ọ́?”
20 Ó sọ òótọ́, kò sì sẹ́, ó ní: “Èmi kọ́ ni Kristi.”
21 Wọ́n bi í pé: “Ta wá ni ọ́? Ṣé ìwọ ni Èlíjà?” Ó dáhùn pé: “Èmi kọ́.” “Ṣé ìwọ ni Wòlíì náà?” Ó dáhùn pé: “Rárá!”
22 Wọ́n wá sọ fún un pé: “Ta ni ọ́? Sọ fún wa ká lè mọ ohun tí a máa sọ fún àwọn tó rán wa níṣẹ́. Kí lo sọ nípa ara rẹ?”
23 Ó sọ pé: “Èmi ni ohùn ẹni tó ń ké nínú aginjù pé, ‘Ẹ mú ọ̀nà Jèhófà tọ́,’ bí wòlíì Àìsáyà ṣe sọ.”
24 Àwọn Farisí ló rán àwọn èèyàn yìí.
25 Torí náà, wọ́n bi í pé: “Kí ló dé tí o fi ń ṣe ìrìbọmi fún àwọn èèyàn tí kì í bá ṣe ìwọ ni Kristi tàbí Èlíjà tàbí Wòlíì náà?”
26 Jòhánù dá wọn lóhùn pé: “Omi ni mo fi ń batisí. Ẹnì kan wà láàárín yín tí ẹ kò mọ̀,
27 ẹni tó ń bọ̀ lẹ́yìn mi, ẹni tí mi ò tó tú okùn bàtà rẹ̀.”
28 Àwọn nǹkan yìí ṣẹlẹ̀ ní Bẹ́tánì ní òdìkejì Jọ́dánì, níbi tí Jòhánù ti ń ṣèrìbọmi fún àwọn èèyàn.
29 Lọ́jọ́ kejì, ó rí i tí Jésù ń bọ̀ lọ́dọ̀ rẹ̀, ó wá sọ pé: “Wò ó, Ọ̀dọ́ Àgùntàn Ọlọ́run tó kó ẹ̀ṣẹ̀ ayé lọ!
30 Ẹni yìí ni mo sọ nípa rẹ̀ pé: ‘Ọkùnrin kan ń bọ̀ lẹ́yìn mi, ó ti lọ níwájú mi, torí ó wà ṣáájú mi.’
31 Èmi gan-an ò mọ̀ ọ́n, àmọ́ ìdí tí mo fi wá, tí mò ń fi omi batisí ni pé ká lè fi í hàn kedere fún Ísírẹ́lì.”
32 Jòhánù náà jẹ́rìí sí i, ó ní: “Mo rí i tí ẹ̀mí ń sọ̀ kalẹ̀ bí àdàbà láti ọ̀run, ó sì bà lé e.
33 Èmi gan-an ò mọ̀ ọ́n, àmọ́ Ẹni tó rán mi láti fi omi batisí sọ fún mi pé: ‘Ẹnikẹ́ni tí o bá rí tí ẹ̀mí ń sọ̀ kalẹ̀, tó sì bà lé, òun ni ẹni tó ń fi ẹ̀mí mímọ́ batisí.’
34 Mo ti rí i, mo sì ti jẹ́rìí pé ẹni yìí ni Ọmọ Ọlọ́run.”
35 Nígbà tó tún di ọjọ́ kejì, Jòhánù dúró pẹ̀lú méjì lára àwọn ọmọ ẹ̀yìn rẹ̀,
36 bó sì ṣe rí Jésù tó ń rìn lọ, ó sọ pé: “Ẹ wò ó, Ọ̀dọ́ Àgùntàn Ọlọ́run!”
37 Nígbà tí àwọn ọmọ ẹ̀yìn méjèèjì gbọ́ ohun tó sọ yìí, wọ́n tẹ̀ lé Jésù.
38 Jésù wá yíjú pa dà, bó sì ṣe rí i pé wọ́n ń tẹ̀ lé òun, ó bi wọ́n pé: “Kí lẹ̀ ń wá?” Wọ́n sọ fún un pé: “Rábì (tó túmọ̀ sí “Olùkọ́”), ibo lò ń gbé?”
39 Ó sọ fún wọn pé: “Ẹ máa bọ̀, kí ẹ wá wò ó.” Wọ́n wá lọ wo ibi tó ń gbé, wọ́n sì dúró sọ́dọ̀ rẹ̀ ní ọjọ́ yẹn; nǹkan bíi wákàtí kẹwàá ni.
40 Áńdérù arákùnrin Símónì Pétérù wà lára àwọn méjì tó gbọ́ ohun tí Jòhánù sọ, tí wọ́n sì tẹ̀ lé Jésù.
41 Ó kọ́kọ́ wá Símónì arákùnrin rẹ̀, ó sì sọ fún un pé: “A ti rí Mèsáyà náà” (tó túmọ̀ sí “Kristi”),
42 ó sì mú un lọ sọ́dọ̀ Jésù. Nígbà tí Jésù wò ó, ó sọ pé: “Ìwọ ni Símónì, ọmọ Jòhánù; a ó máa pè ọ́ ní Kéfà” (tó túmọ̀ sí “Pétérù”).
43 Lọ́jọ́ kejì, ó fẹ́ lọ sí Gálílì. Jésù wá rí Fílípì, ó sì sọ fún un pé: “Máa tẹ̀ lé mi.”
44 Bẹtisáídà, ìlú Áńdérù àti Pétérù, ni Fílípì ti wá.
45 Fílípì rí Nàtáníẹ́lì, ó sì sọ fún un pé: “A ti rí ẹni tí Mósè, nínú Òfin àti àwọn Wòlíì kọ̀wé nípa rẹ̀ pé: Jésù, ọmọ Jósẹ́fù, láti Násárẹ́tì.”
46 Àmọ́ Nàtáníẹ́lì sọ fún un pé: “Ṣé ohun rere kankan lè wá láti Násárẹ́tì?” Fílípì sọ fún un pé: “Wá wò ó.”
47 Jésù rí i tí Nàtáníẹ́lì ń bọ̀ lọ́dọ̀ rẹ̀, ó sì sọ nípa rẹ̀ pé: “Wò ó, ní tòótọ́, ọmọ Ísírẹ́lì tí ẹ̀tàn kankan ò sí nínú rẹ̀.”
48 Nàtáníẹ́lì bi í pé: “Báwo lo ṣe mọ̀ mí?” Jésù dá a lóhùn pé: “Kí Fílípì tó pè ọ́, nígbà tí o wà lábẹ́ igi ọ̀pọ̀tọ́, ni mo ti rí ọ.”
49 Nàtáníẹ́lì dá a lóhùn pé: “Rábì, ìwọ ni Ọmọ Ọlọ́run, ìwọ ni Ọba Ísírẹ́lì.”
50 Jésù sọ fún un pé: “Ṣé torí pé mo sọ fún ọ pé mo rí ọ lábẹ́ igi ọ̀pọ̀tọ́ lo ṣe gbà gbọ́? O máa rí àwọn nǹkan tó tóbi ju ìwọ̀nyí lọ.”
51 Ó wá sọ fún un pé: “Lóòótọ́-lóòótọ́ ni mo sọ fún yín, ẹ máa rí i tí ọ̀run ṣí sílẹ̀, tí àwọn áńgẹ́lì Ọlọ́run ń gòkè, tí wọ́n sì ń sọ̀ kalẹ̀ sọ́dọ̀ Ọmọ èèyàn.”
3 Ọkùnrin kan wà tó jẹ́ Farisí, Nikodémù ni orúkọ rẹ̀, alákòóso àwọn Júù ni.
2 Ẹni yìí wá sọ́dọ̀ rẹ̀ ní òru, ó sì sọ fún un pé: “Rábì, a mọ̀ pé olùkọ́ tó wá látọ̀dọ̀ Ọlọ́run ni ọ́, torí kò sẹ́ni tó lè ṣe àwọn iṣẹ́ àmì tí ò ń ṣe yìí, àfi tí Ọlọ́run bá wà pẹ̀lú rẹ̀.”
3 Jésù dá a lóhùn pé: “Lóòótọ́-lóòótọ́ ni mo sọ fún ọ, tí a kò bá tún ẹnikẹ́ni bí, kò lè rí Ìjọba Ọlọ́run.”
4 Nikodémù sọ fún un pé: “Báwo ni wọ́n ṣe lè bí èèyàn nígbà tó ti dàgbà? Kò lè wọnú ikùn ìyá rẹ̀ lẹ́ẹ̀kejì, kí ìyá rẹ̀ sì bí i, àbí ó lè ṣe bẹ́ẹ̀?”
5 Jésù dáhùn pé: “Lóòótọ́-lóòótọ́ ni mo sọ fún ọ, tí a kò bá bí ẹnì kan látinú omi àti ẹ̀mí, kò lè wọ Ìjọba Ọlọ́run.
6 Ẹran ara ni ohun tí a bí látinú ẹran ara, ẹ̀mí sì ni ohun tí a bí látinú ẹ̀mí.
7 Má ṣe jẹ́ kí ẹnu yà ọ́ torí mo sọ fún ọ pé: A gbọ́dọ̀ tún yín bí.
8 Ibi tó bá wu atẹ́gùn ló máa ń fẹ́ sí, o sì máa ń gbọ́ ìró rẹ̀, àmọ́ o ò mọ ibi tó ti wá àti ibi tó ń lọ. Bẹ́ẹ̀ náà ló rí fún gbogbo ẹni tí a bí látinú ẹ̀mí.”
9 Nikodémù fèsì pé: “Báwo ni àwọn nǹkan yìí ṣe lè rí bẹ́ẹ̀?”
10 Jésù dá a lóhùn pé: “Ṣebí olùkọ́ ni ọ́ ní Ísírẹ́lì, kí ló dé tí o ò mọ àwọn nǹkan yìí?
11 Lóòótọ́-lóòótọ́ ni mo sọ fún ọ, ohun tí a mọ̀ là ń sọ, ohun tí a sì rí là ń jẹ́rìí sí, àmọ́ ẹ̀yin ò gba ẹ̀rí tí a jẹ́.
12 Tí mo bá sọ àwọn nǹkan ti ayé fún yín, síbẹ̀ tí ẹ ò gbà gbọ́, báwo lẹ ṣe máa gbà gbọ́ tí mo bá sọ àwọn nǹkan ti ọ̀run fún yín?
13 Bákan náà, kò sí èèyàn kankan tó tíì gòkè lọ sọ́run àfi ẹni tó sọ̀ kalẹ̀ láti ọ̀run, ìyẹn Ọmọ èèyàn.
14 Àti pé bí Mósè ṣe gbé ejò sókè ní aginjù, bẹ́ẹ̀ náà la gbọ́dọ̀ gbé Ọmọ èèyàn sókè,
15 kí gbogbo ẹni tó bá gbà á gbọ́ lè ní ìyè àìnípẹ̀kun.
16 “Torí Ọlọ́run nífẹ̀ẹ́ ayé gan-an débi pé ó fi Ọmọ bíbí rẹ̀ kan ṣoṣo fúnni, kí gbogbo ẹni tó bá ń ní ìgbàgbọ́ nínú rẹ̀ má bàa pa run, ṣùgbọ́n kó lè ní ìyè àìnípẹ̀kun.
17 Torí Ọlọ́run ò rán Ọmọ rẹ̀ wá sí ayé kó lè ṣèdájọ́ ayé, àmọ́ ó rán an kí ayé lè rí ìgbàlà nípasẹ̀ rẹ̀.
18 A ò ní dá ẹnikẹ́ni tó bá ní ìgbàgbọ́ nínú rẹ̀ lẹ́jọ́. Ẹnikẹ́ni tí kò bá ní ìgbàgbọ́, a ti dá a lẹ́jọ́ ná, torí pé kò ní ìgbàgbọ́ nínú orúkọ Ọmọ bíbí kan ṣoṣo ti Ọlọ́run.
19 Ohun tí a máa gbé ìdájọ́ kà nìyí: pé ìmọ́lẹ̀ ti wá sí ayé, àmọ́ àwọn èèyàn nífẹ̀ẹ́ òkùnkùn dípò ìmọ́lẹ̀, torí pé oníṣẹ́ ibi ni wọ́n.
20 Torí ẹnikẹ́ni tó bá ń hùwà burúkú kórìíra ìmọ́lẹ̀, kì í sì í wá sínú ìmọ́lẹ̀, kí a má bàa dá àwọn iṣẹ́ rẹ̀ lẹ́bi.
21 Àmọ́ ẹnikẹ́ni tó bá ń ṣe ohun tó tọ́ máa ń wá sínú ìmọ́lẹ̀, ká lè fi àwọn iṣẹ́ rẹ̀ hàn kedere pé ó bá ìfẹ́ Ọlọ́run mu.”
22 Lẹ́yìn èyí, Jésù àti àwọn ọmọ ẹ̀yìn rẹ̀ lọ sí ìgbèríko Jùdíà, ó lo àkókò díẹ̀ níbẹ̀ pẹ̀lú wọn, ó sì ń ṣe ìrìbọmi.
23 Àmọ́ Jòhánù náà ń ṣèrìbọmi ní Áínónì nítòsí Sálímù, torí pé omi púpọ̀ wà níbẹ̀, àwọn èèyàn ń wá ṣáá, ó sì ń ṣèrìbọmi fún wọn;
24 wọn ò tíì fi Jòhánù sẹ́wọ̀n nígbà yẹn.
25 Àwọn ọmọ ẹ̀yìn Jòhánù ń bá Júù kan fa ọ̀rọ̀ ìwẹ̀mọ́.
26 Torí náà, wọ́n wá sọ́dọ̀ Jòhánù, wọ́n sì sọ fún un pé: “Rábì, ọkùnrin tó wà lọ́dọ̀ rẹ ní òdìkejì Jọ́dánì, ẹni tí o jẹ́rìí nípa rẹ̀, wò ó, ẹni yìí ń ṣèrìbọmi fún àwọn èèyàn, gbogbo èèyàn sì ń lọ sọ́dọ̀ rẹ̀.”
27 Jòhánù dá wọn lóhùn pé: “Èèyàn ò lè rí nǹkan kan gbà àfi tí a bá fún un láti ọ̀run.
28 Ẹ̀yin fúnra yín jẹ́rìí sí i pé mo sọ pé, ‘Èmi kọ́ ni Kristi, àmọ́ a ti rán mi jáde ṣáájú ẹni yẹn.’
29 Ẹnikẹ́ni tó bá ni ìyàwó ni ọkọ ìyàwó. Àmọ́ tí ọ̀rẹ́ ọkọ ìyàwó bá dúró, tó sì gbọ́ ọ̀rọ̀ rẹ̀, inú rẹ̀ máa dùn gan-an torí ohùn ọkọ ìyàwó. Torí náà, ayọ̀ mi ti kún rẹ́rẹ́.
30 Ẹni yẹn gbọ́dọ̀ máa pọ̀ sí i, àmọ́ èmi gbọ́dọ̀ máa dín kù.”
31 Ẹni tó wá láti òkè ga ju gbogbo àwọn yòókù lọ. Ẹni tó wá láti ayé, ará ayé ni, àwọn nǹkan ti ayé ló sì ń sọ. Ẹni tó wá láti ọ̀run ga ju gbogbo àwọn yòókù lọ.
32 Ó ń jẹ́rìí sí ohun tó ti rí, tó sì ti gbọ́, àmọ́ èèyàn kankan ò gba ẹ̀rí rẹ̀.
33 Ẹnikẹ́ni tó bá gba ẹ̀rí rẹ̀ ti gbé èdìdì rẹ̀ lé e pé olóòótọ́ ni Ọlọ́run.
34 Torí ẹni tí Ọlọ́run rán ń sọ àwọn ọ̀rọ̀ Ọlọ́run, torí pé Òun kì í fúnni ní ẹ̀mí tí kò pọ̀ tó.
35 Baba nífẹ̀ẹ́ Ọmọ, ó sì ti fi gbogbo nǹkan sí ìkáwọ́ rẹ̀.
36 Ẹni tó bá ń ní ìgbàgbọ́ nínú Ọmọ ní ìyè àìnípẹ̀kun; ẹni tó bá ń ṣàìgbọràn sí Ọmọ kò ní rí ìyè, àmọ́ ìbínú Ọlọ́run wà lórí rẹ̀.
4 Nígbà tí Olúwa mọ̀ pé àwọn Farisí ti gbọ́ pé àwọn tí Jésù ń sọ di ọmọ ẹ̀yìn, tó sì ń ṣèrìbọmi fún pọ̀ ju ti Jòhánù lọ—
2 bó tiẹ̀ jẹ́ pé Jésù fúnra rẹ̀ kọ́ ló ń ṣèrìbọmi fún àwọn èèyàn, àwọn ọmọ ẹ̀yìn rẹ̀ ni—
3 ó kúrò ní Jùdíà, ó sì tún lọ sí Gálílì.
4 Àmọ́ ó pọn dandan pé kó gba Samáríà kọjá.
5 Ó wá dé ìlú kan ní Samáríà tí wọ́n ń pè ní Síkárì, nítòsí pápá tí Jékọ́bù fún Jósẹ́fù ọmọ rẹ̀.
6 Kódà, kànga Jékọ́bù wà níbẹ̀. Àmọ́ ìrìn àjò náà ti mú kó rẹ Jésù, torí náà, ó jókòó síbi kànga náà. Ó jẹ́ nǹkan bíi wákàtí kẹfà.
7 Obìnrin ará Samáríà kan wá fa omi. Jésù sọ fún un pé: “Fún mi lómi mu.”
8 (Torí àwọn ọmọ ẹ̀yìn rẹ̀ ti lọ sínú ìlú láti ra oúnjẹ.)
9 Obìnrin ará Samáríà náà wá sọ fún un pé: “Báwo ni ìwọ, tí o jẹ́ Júù, ṣe máa ní kí èmi, obìnrin ará Samáríà fún ọ lómi?” (Torí àwọn Júù kì í ní ohunkóhun ṣe pẹ̀lú àwọn ará Samáríà.)
10 Jésù dá a lóhùn pé: “Ká ní o mọ ẹ̀bùn ọ̀fẹ́ Ọlọ́run ni, tí o sì mọ ẹni tó sọ fún ọ pé, ‘Fún mi lómi mu,’ ṣe lò bá bi í, ì bá sì ti fún ọ ní omi ìyè.”
11 Obìnrin náà sọ fún un pé: “Ọ̀gá, o ò tiẹ̀ ní korobá tí o máa fi fa omi, kànga náà sì jìn. Ibo lo ti wá fẹ́ rí omi ìyè yìí?
12 O ò tóbi ju Jékọ́bù baba ńlá wa lọ, ẹni tó fún wa ní kànga náà, tí òun àti àwọn ọmọ rẹ̀ pẹ̀lú àwọn ẹran rẹ̀ mu nínú rẹ̀, àbí o tóbi jù ú lọ?”
13 Jésù dá a lóhùn pé: “Gbogbo ẹni tó bá ń mu látinú omi yìí, òùngbẹ tún máa gbẹ ẹ́.
14 Ẹnikẹ́ni tó bá mu látinú omi tí màá fún un, òùngbẹ ò ní gbẹ ẹ́ láé, àmọ́ omi tí màá fún un á di ìsun omi nínú rẹ̀, á sì máa tú yàà jáde láti fúnni ní ìyè àìnípẹ̀kun.”
15 Obìnrin náà sọ fún un pé: “Ọ̀gá, fún mi ní omi yìí, kí òùngbẹ má bàa gbẹ mí, kí n má sì máa wá síbí yìí láti fa omi.”
16 Ó sọ fún obìnrin náà pé: “Lọ pe ọkọ rẹ, kí ẹ sì wá síbí yìí.”
17 Obìnrin náà fèsì pé: “Mi ò ní ọkọ.” Jésù sọ fún un pé: “Òótọ́ lo sọ, bí o ṣe sọ pé, ‘Mi ò ní ọkọ.’
18 Torí o ti ní ọkọ márùn-ún rí, ọkùnrin tí o sì ń fẹ́ báyìí kì í ṣe ọkọ rẹ. Òótọ́ lohun tí o sọ yìí.”
19 Obìnrin náà sọ fún un pé: “Ọ̀gá, mo rí i pé wòlíì ni ọ́.
20 Orí òkè yìí ni àwọn baba ńlá wa ti jọ́sìn, àmọ́ ẹ̀yin sọ pé Jerúsálẹ́mù ni àwọn èèyàn ti gbọ́dọ̀ máa jọ́sìn.”
21 Jésù sọ fún un pé: “Gbà mí gbọ́, obìnrin yìí, wákàtí náà ń bọ̀ tí ẹ ò ní máa jọ́sìn Baba lórí òkè yìí tàbí ní Jerúsálẹ́mù.
22 Ẹ̀ ń jọ́sìn ohun tí ẹ ò mọ̀; àwa ń jọ́sìn ohun tí a mọ̀, torí ọ̀dọ̀ àwọn Júù ni ìgbàlà ti bẹ̀rẹ̀.
23 Síbẹ̀, wákàtí náà ń bọ̀, ìsinsìnyí sì ni, nígbà tí àwọn olùjọsìn tòótọ́ á máa jọ́sìn Baba ní ẹ̀mí àti òtítọ́, torí ní tòótọ́, irú àwọn ẹni yìí ni Baba ń wá pé kí wọ́n máa jọ́sìn òun.
24 Ọlọ́run jẹ́ Ẹ̀mí, àwọn tó ń jọ́sìn rẹ̀ sì gbọ́dọ̀ máa jọ́sìn ní ẹ̀mí àti òtítọ́.”
25 Obìnrin náà sọ fún un pé: “Mo mọ̀ pé Mèsáyà ń bọ̀, ẹni tí wọ́n ń pè ní Kristi. Nígbàkigbà tí ẹni yẹn bá dé, ó máa sọ gbogbo nǹkan fún wa ní gbangba.”
26 Jésù sọ fún un pé: “Èmi tí mò ń bá ọ sọ̀rọ̀ yìí ni ẹni náà.”
27 Ìgbà yẹn ni àwọn ọmọ ẹ̀yìn rẹ̀ dé, ó sì yà wọ́n lẹ́nu pé ó ń bá obìnrin sọ̀rọ̀. Lóòótọ́, kò sẹ́ni tó sọ pé: “Kí lò ń wá?” tàbí “Kí ló dé tó ò ń bá obìnrin náà sọ̀rọ̀?”
28 Torí náà, obìnrin náà fi ìṣà omi rẹ̀ sílẹ̀, ó lọ sínú ìlú, ó sì sọ fún àwọn èèyàn pé:
29 “Ẹ wá wo ọkùnrin kan tó sọ gbogbo ohun tí mo ṣe fún mi. Ṣé kì í ṣe pé òun ni Kristi?”
30 Wọ́n wá kúrò nínú ìlú, wọ́n sì ń bọ̀ lọ́dọ̀ rẹ̀.
31 Ní àkókò yẹn, àwọn ọmọ ẹ̀yìn ń rọ̀ ọ́, pé: “Rábì, jẹun.”
32 Àmọ́ ó sọ fún wọn pé: “Mo ní oúnjẹ tí màá jẹ tí ẹ ò mọ̀ nípa rẹ̀.”
33 Torí náà, àwọn ọmọ ẹ̀yìn sọ láàárín ara wọn pé: “Ẹnì kankan ò gbé oúnjẹ wá fún un, àbí?”
34 Jésù sọ fún wọn pé: “Oúnjẹ mi ni pé kí n ṣe ìfẹ́ ẹni tó rán mi, kí n sì parí iṣẹ́ rẹ̀.
35 Ṣebí ẹ sọ pé ó ṣì ku oṣù mẹ́rin kí ìkórè tó bẹ̀rẹ̀? Ẹ wò ó! Mò ń sọ fún yín pé: Ẹ gbé ojú yín sókè, kí ẹ sì wo àwọn pápá, pé wọ́n ti funfun, wọ́n ti tó kórè. Ní báyìí,
36 olùkórè ti ń gba èrè, ó sì ń kó èso jọ fún ìyè àìnípẹ̀kun, kí afúnrúgbìn àti olùkórè lè jọ yọ̀.
37 Lórí ọ̀rọ̀ yìí, òótọ́ ni ọ̀rọ̀ náà pé: Ẹnì kan ni afúnrúgbìn, ẹlòmíì sì ni olùkórè.
38 Mo rán yín pé kí ẹ lọ kórè ohun tí ẹ ò ṣiṣẹ́ fún. Àwọn ẹlòmíì ti ṣiṣẹ́, ẹ sì ti wọlé láti jàǹfààní iṣẹ́ wọn.”
39 Ọ̀pọ̀ àwọn ará Samáríà láti ìlú yẹn gbà á gbọ́ torí ọ̀rọ̀ obìnrin tó jẹ́rìí sí i pé: “Gbogbo ohun tí mo ṣe ló sọ fún mi.”
40 Torí náà, nígbà tí àwọn ará Samáríà wá sọ́dọ̀ rẹ̀, wọ́n ní kó dúró sọ́dọ̀ àwọn, ó sì dúró síbẹ̀ fún ọjọ́ méjì.
41 Torí èyí, àwọn tó gbà á gbọ́ pọ̀ sí i torí ohun tó sọ,
42 wọ́n sì sọ fún obìnrin náà pé: “Kì í ṣe ohun tí o sọ nìkan ló mú ká gbà gbọ́; torí àwa fúnra wa ti gbọ́, a sì mọ̀ pé olùgbàlà ayé ni ọkùnrin yìí lóòótọ́.”
43 Lẹ́yìn ọjọ́ méjì náà, ó kúrò níbẹ̀ lọ sí Gálílì.
44 Jésù fúnra rẹ̀ jẹ́rìí sí i pé wòlíì kì í gbayì ní ìlú rẹ̀.
45 Torí náà, nígbà tó dé Gálílì, àwọn ará Gálílì tẹ́wọ́ gbà á, torí pé wọ́n ti rí gbogbo ohun tó ṣe ní Jerúsálẹ́mù nígbà àjọyọ̀, torí àwọn náà lọ síbi àjọyọ̀ náà.
46 Ó tún wá sí Kánà ti Gálílì, níbi tó ti sọ omi di wáìnì. Òṣìṣẹ́ ọba kan wà tí ọmọkùnrin rẹ̀ ń ṣàìsàn ní Kápánáúmù.
47 Nígbà tí ọkùnrin yìí gbọ́ pé Jésù ti kúrò ní Jùdíà wá sí Gálílì, ó lọ bá a, ó sì ní kó máa bọ̀ wá wo ọmọ òun sàn, torí ó ti fẹ́rẹ̀ẹ́ kú.
48 Àmọ́ Jésù sọ fún un pé: “Láìjẹ́ pé ẹ̀yin rí àwọn iṣẹ́ àmì àti iṣẹ́ ìyanu, ẹ ò ní gbà gbọ́ láé.”
49 Òṣìṣẹ́ ọba náà sọ fún un pé: “Olúwa, sọ̀ kalẹ̀ wá kí ọmọ mi kékeré tó kú.”
50 Jésù sọ fún un pé: “Máa lọ; ọmọ rẹ ti yè.” Ọkùnrin náà gba ọ̀rọ̀ tí Jésù sọ fún un gbọ́, ó sì lọ.
51 Àmọ́ bó ṣe ń sọ̀ kalẹ̀ lọ, àwọn ẹrú rẹ̀ pàdé rẹ̀ kí wọ́n lè sọ fún un pé ọmọ rẹ̀ ti yè.
52 Ó wá bi wọ́n nípa wákàtí tí ara rẹ̀ yá. Wọ́n dá a lóhùn pé: “Wákàtí keje ni ibà náà fi í sílẹ̀ lánàá.”
53 Bàbá náà wá mọ̀ pé wákàtí yẹn gangan ni Jésù sọ fún òun pé: “Ọmọ rẹ ti yè.” Torí náà, òun àti gbogbo agbo ilé rẹ̀ gbà á gbọ́.
54 Iṣẹ́ àmì kejì tí Jésù ṣe nìyí nígbà tó kúrò ní Jùdíà wá sí Gálílì.
7 Lẹ́yìn náà, Jésù ń bá ìrìn àjò rẹ̀ lọ káàkiri Gálílì, kò fẹ́ ṣe bẹ́ẹ̀ ní Jùdíà, torí àwọn Júù ń wá bí wọ́n á ṣe pa á.
2 Àjọyọ̀ Àwọn Àgọ́ Ìjọsìn tí àwọn Júù máa ń ṣe ti sún mọ́lé.
3 Torí náà, àwọn arákùnrin rẹ̀ sọ fún un pé: “Kúrò níbí, kí o sì lọ sí Jùdíà, kí àwọn ọmọ ẹ̀yìn rẹ náà lè rí àwọn iṣẹ́ tí ò ń ṣe.
4 Torí kò sí ẹni tí á máa ṣe ohunkóhun ní ìkọ̀kọ̀ tó bá fẹ́ kí wọ́n mọ òun ní gbangba. Tí o bá ń ṣe àwọn nǹkan yìí, fi ara rẹ han ayé.”
5 Ní tòótọ́, àwọn arákùnrin rẹ̀ ò gbà á gbọ́.
6 Torí náà, Jésù sọ fún wọn pé: “Àkókò mi ò tíì tó, àmọ́ gbogbo ìgbà ni àkókò wọ̀ fún yín.
7 Ayé ò ní ìdí kankan láti kórìíra yín, àmọ́ ó kórìíra mi, torí mò ń jẹ́rìí nípa rẹ̀ pé àwọn iṣẹ́ rẹ̀ burú.
8 Ẹ̀yin ẹ máa lọ síbi àjọyọ̀ náà; kò tíì yá fún mi láti lọ síbi àjọyọ̀ yìí, torí àkókò mi ò tíì tó ní kíkún.”
9 Torí náà, lẹ́yìn tó sọ àwọn nǹkan yìí fún wọn, ó dúró sí Gálílì.
10 Àmọ́ nígbà tí àwọn arákùnrin rẹ̀ ti lọ síbi àjọyọ̀ náà, òun náà wá lọ, àmọ́ kò lọ ní gbangba, ṣe ló yọ́ lọ.
11 Àwọn Júù wá bẹ̀rẹ̀ sí í wá a níbi àjọyọ̀ náà, wọ́n ń sọ pé: “Ọkùnrin yẹn dà?”
12 Ọ̀pọ̀ èèyàn ń sọ̀rọ̀ kẹ́lẹ́kẹ́lẹ́ nípa rẹ̀ láàárín èrò. Àwọn kan á sọ pé: “Èèyàn dáadáa ni.” Àwọn míì á sọ pé: “Irọ́ ni. Ṣe ló ń tan àwọn èèyàn jẹ.”
13 Àmọ́ kò sí ẹni tó lè sọ̀rọ̀ rẹ̀ ní gbangba torí wọ́n ń bẹ̀rù àwọn Júù.
14 Nígbà tí wọ́n bá àjọyọ̀ náà dé ìdajì, Jésù gòkè lọ sínú tẹ́ńpìlì, ó sì bẹ̀rẹ̀ sí í kọ́ni.
15 Ẹnu ya àwọn Júù, wọ́n sọ pé: “Báwo ni ọkùnrin yìí ṣe mọ Ìwé Mímọ́ tó báyìí láìjẹ́ pé ó lọ sáwọn ilé ẹ̀kọ́?”
16 Jésù dá wọn lóhùn pé: “Ohun tí mo fi ń kọ́ni kì í ṣe tèmi, àmọ́ ó jẹ́ ti ẹni tó rán mi.
17 Tí ẹnikẹ́ni bá fẹ́ ṣe ìfẹ́ Rẹ̀, ó máa mọ̀ bóyá látọ̀dọ̀ Ọlọ́run ni ẹ̀kọ́ náà ti wá àbí èrò ara mi ni mò ń sọ.
18 Ẹnikẹ́ni tó bá ń sọ èrò ara rẹ̀, ògo ara rẹ̀ ló ń wá; àmọ́ ẹnikẹ́ni tó bá ń wá ògo ẹni tó rán an, olóòótọ́ ni ẹni yìí, kò sì sí àìṣòdodo kankan nínú rẹ̀.
19 Mósè fún yín ní Òfin, àbí kò fún yín? Àmọ́ kò sí ìkankan nínú yín tó ń ṣègbọràn sí Òfin náà. Kí ló dé tí ẹ̀ ń wá bí ẹ ṣe máa pa mí?”
20 Àwọn èèyàn dáhùn pé: “Ẹlẹ́mìí èṣù ni ọ́. Ta ló fẹ́ pa ọ́?”
21 Jésù sọ fún wọn pé: “Iṣẹ́ kan ni mo ṣe tó ń ya gbogbo yín lẹ́nu.
22 Ìdí nìyí tí Mósè fi sọ pé kí ẹ máa dádọ̀dọ́—kì í ṣe pé ó wá látọ̀dọ̀ Mósè, àmọ́ ọ̀dọ̀ àwọn baba ńlá ló ti wá—ẹ sì ń dádọ̀dọ́ ọkùnrin ní sábáàtì.
23 Tí ọkùnrin kan bá dádọ̀dọ́ ní sábáàtì torí kó má bàa rú Òfin Mósè, ṣé ẹ wá ń bínú gidigidi sí mi ni, torí pé mo wo ọkùnrin kan sàn pátápátá ní sábáàtì?
24 Ẹ yéé fi ìrísí òde ṣe ìdájọ́, àmọ́ ẹ máa dá ẹjọ́ òdodo.”
25 Àwọn kan lára àwọn tó ń gbé Jerúsálẹ́mù wá bẹ̀rẹ̀ sí í sọ pé: “Ọkùnrin tí wọ́n ń wá bí wọ́n ṣe fẹ́ pa nìyí, àbí òun kọ́?
26 Ẹ wò ó! òun ló ń sọ̀rọ̀ ní gbangba yìí, wọn ò sì sọ nǹkan kan sí i. Ṣé ó ti dá àwọn alákòóso lójú pé Kristi nìyí ni?
27 Ní tiwa, a mọ ibi tí ọkùnrin yìí ti wá; àmọ́ tí Kristi bá dé, kò sí ẹni tó máa mọ ibi tó ti wá.”
28 Bí Jésù ṣe ń kọ́ni nínú tẹ́ńpìlì, ó gbóhùn sókè, ó ní: “Ẹ mọ̀ mí, ẹ sì mọ ibi tí mo ti wá. Èmi kọ́ ni mo rán ara mi, àmọ́ ẹni gidi ni Ẹni tó rán mi, ẹ ò sì mọ̀ ọ́n.
29 Èmi mọ̀ ọ́n, torí pé aṣojú látọ̀dọ̀ rẹ̀ ni mí, Ẹni yẹn ló sì rán mi jáde.”
30 Wọ́n wá bẹ̀rẹ̀ sí í wá bí wọ́n ṣe máa mú un, àmọ́ ẹnì kankan ò fọwọ́ kàn án, torí pé wákàtí rẹ̀ ò tíì tó.
31 Síbẹ̀, ọ̀pọ̀ nínú àwọn èèyàn náà gbà á gbọ́, wọ́n sì ń sọ pé: “Tí Kristi bá dé, ṣé ó máa ṣe iṣẹ́ àmì tó ju èyí tí ọkùnrin yìí ti ṣe lọ ni?”
32 Àwọn Farisí gbọ́ tí àwọn èrò ń sọ àwọn nǹkan yìí lábẹ́lẹ̀ nípa rẹ̀, àwọn olórí àlùfáà àti àwọn Farisí sì rán àwọn òṣìṣẹ́ pé kí wọ́n lọ mú un.
33 Jésù wá sọ pé: “Màá ṣì wà pẹ̀lú yín fúngbà díẹ̀ sí i, kí n tó lọ sọ́dọ̀ Ẹni tó rán mi.
34 Ẹ máa wá mi, àmọ́ ẹ ò ní rí mi, ẹ ò sì ní lè wá sí ibi tí mo wà.”
35 Torí náà, àwọn Júù sọ láàárín ara wọn pé: “Ibo ni ọkùnrin yìí fẹ́ lọ, tí a ò fi ní rí i? Kì í ṣe ọ̀dọ̀ àwọn Júù tó fọ́n ká sáàárín àwọn Gíríìkì ló fẹ́ lọ, kó sì máa kọ́ àwọn Gíríìkì, àbí ohun tó fẹ́ ṣe nìyẹn ni?
36 Kí ló ní lọ́kàn nígbà tó sọ pé, ‘Ẹ máa wá mi, àmọ́ ẹ ò ní rí mi, ẹ ò sì ní lè wá sí ibi tí mo wà’?”
37 Ní ọjọ́ tó kẹ́yìn, ọjọ́ ńlá àjọyọ̀ náà, Jésù dìde, ó sì gbóhùn sókè, ó ní: “Tí òùngbẹ bá ń gbẹ ẹnikẹ́ni, kó wá sọ́dọ̀ mi, kó sì mu.
38 Ẹnikẹ́ni tó bá ní ìgbàgbọ́ nínú mi, bí ìwé mímọ́ ṣe sọ pé: ‘Láti inú rẹ̀ lọ́hùn-ún, omi ìyè máa ṣàn jáde.’”
39 Àmọ́ ó sọ èyí nípa ẹ̀mí tí àwọn tó ní ìgbàgbọ́ nínú rẹ̀ máa tó gbà, torí kò tíì sí ẹ̀mí nígbà yẹn, torí pé a ò tíì ṣe Jésù lógo.
40 Àwọn kan láàárín èrò tí wọ́n gbọ́ àwọn ọ̀rọ̀ yìí bẹ̀rẹ̀ sí í sọ pé: “Wòlíì náà nìyí lóòótọ́.”
41 Àwọn míì ń sọ pé: “Kristi náà nìyí.” Àmọ́ àwọn kan ń sọ pé: “Gálílì kọ́ ni Kristi ti máa jáde wá, àbí ibẹ̀ ni?
42 Ṣebí ìwé mímọ́ sọ pé látinú ọmọ Dáfídì ni Kristi ti máa wá, ó sì máa wá láti Bẹ́tílẹ́hẹ́mù, abúlé tí Dáfídì wà tẹ́lẹ̀?”
43 Àwọn èrò náà wá pínyà síra wọn nítorí rẹ̀.
44 Àwọn kan nínú wọn tiẹ̀ fẹ́ mú un, àmọ́ ẹnì kankan ò fọwọ́ kàn án.
45 Àwọn òṣìṣẹ́ náà wá pa dà lọ bá àwọn olórí àlùfáà àti àwọn Farisí, wọ́n sì bi àwọn òṣìṣẹ́ náà pé: “Kí ló dé tí ẹ ò mú un wá?”
46 Àwọn òṣìṣẹ́ náà fèsì pé: “Èèyàn kankan ò sọ̀rọ̀ báyìí rí.”
47 Àwọn Farisí náà wá sọ pé: “Àbí wọ́n ti tan ẹ̀yin náà jẹ ni?
48 Kò sí ìkankan nínú àwọn alákòóso tàbí àwọn Farisí tó gbà á gbọ́, àbí ó wà?
49 Àmọ́ ẹni ègún ni àwọn èèyàn yìí tí wọn ò mọ Òfin.”
50 Nikodémù, ẹni tó ti wá sọ́dọ̀ rẹ̀ tẹ́lẹ̀, tó sì wà lára wọn, sọ fún wọn pé:
51 “Òfin wa kì í ṣèdájọ́ èèyàn láìjẹ́ pé ó kọ́kọ́ gbọ́ tẹnu rẹ̀, kó sì mọ ohun tó ń ṣe, àbí ó máa ń ṣe bẹ́ẹ̀?”
52 Wọ́n dá a lóhùn pé: “Kì í ṣe Gálílì ni ìwọ náà ti wá, àbí ibẹ̀ ni? Wádìí, kí o sì rí i pé a ò ní mú wòlíì kankan wá láti Gálílì.”
9 Bó ṣe ń kọjá lọ, ó rí ọkùnrin kan tí wọ́n bí ní afọ́jú.
2 Àwọn ọmọ ẹ̀yìn rẹ̀ wá bi í pé: “Rábì, ta ló ṣẹ̀ tí wọ́n fi bí ọkùnrin yìí ní afọ́jú, ṣé òun ni àbí àwọn òbí rẹ̀?”
3 Jésù dáhùn pé: “Kì í ṣe ọkùnrin yìí ló ṣẹ̀, kì í sì í ṣe àwọn òbí rẹ̀, àmọ́ ó rí bẹ́ẹ̀ ká lè fi àwọn iṣẹ́ Ọlọ́run hàn kedere nínú ọ̀rọ̀ rẹ̀.
4 A gbọ́dọ̀ ṣe àwọn iṣẹ́ Ẹni tó rán mi ní ojúmọmọ; òru ń bọ̀ nígbà tí èèyàn kankan ò ní lè ṣiṣẹ́.
5 Tí mo bá ṣì wà ní ayé, èmi ni ìmọ́lẹ̀ ayé.”
6 Lẹ́yìn tó sọ àwọn nǹkan yìí, ó tutọ́ sílẹ̀, ó pò ó mọ́ iyẹ̀pẹ̀, ó sì fi pa ojú ọkùnrin náà,
7 ó wá sọ fún un pé: “Lọ wẹ̀ nínú odò Sílóámù” (èyí tó túmọ̀ sí “Rán Jáde”). Torí náà, ó lọ wẹ̀, nígbà tó máa pa dà wá, ó ti ríran.
8 Àwọn aládùúgbò àti àwọn tí wọ́n ti máa ń rí i tẹ́lẹ̀ pé alágbe ni wá bẹ̀rẹ̀ sí í sọ pé: “Ṣebí ọkùnrin tó máa ń jókòó ṣagbe nìyí, àbí òun kọ́?”
9 Àwọn kan ń sọ pé: “Òun ni.” Àwọn míì ń sọ pé: “Rárá o, àmọ́ ó jọ ọ́.” Ọkùnrin náà ń sọ ṣáá pé: “Èmi ni.”
10 Torí náà, wọ́n bi í pé: “Báwo wá ni ojú rẹ ṣe là?”
11 Ó dáhùn pé: “Ọkùnrin tí wọ́n ń pè ní Jésù ló po nǹkan kan, ó sì fi pa ojú mi, ó wá sọ fún mi pé, ‘Lọ wẹ̀ ní Sílóámù.’ Mo wá lọ wẹ̀, mo sì ríran.”
12 Ni wọ́n bá sọ fún un pé: “Ibo ni ọkùnrin náà wà?” Ó sọ pé: “Mi ò mọ̀.”
13 Wọ́n mú ọkùnrin tó fìgbà kan jẹ́ afọ́jú náà lọ sọ́dọ̀ àwọn Farisí.
14 Ó ṣẹlẹ̀ pé Sábáàtì ni ọjọ́ tí Jésù po itọ́ mọ́ iyẹ̀pẹ̀, tó sì la ojú rẹ̀.
15 Torí náà, lọ́tẹ̀ yìí, àwọn Farisí tún bẹ̀rẹ̀ sí í bi ọkùnrin náà nípa bó ṣe ríran. Ó sọ fún wọn pé: “Ó po nǹkan kan, ó sì fi sí ojú mi, mo wá lọ wẹ̀, mo sì ríran.”
16 Àwọn kan lára àwọn Farisí wá bẹ̀rẹ̀ sí í sọ pé: “Ọ̀dọ̀ Ọlọ́run kọ́ ni ọkùnrin yìí ti wá, torí kì í pa Sábáàtì mọ́.” Àwọn míì sọ pé: “Báwo ni ọkùnrin tó jẹ́ ẹlẹ́ṣẹ̀ ṣe lè ṣe irú àwọn iṣẹ́ àmì bẹ́ẹ̀?” Bí wọ́n ṣe pínyà síra wọn nìyẹn.
17 Wọ́n tún sọ fún ọkùnrin afọ́jú náà pé: “Nígbà tó jẹ́ pé ojú rẹ ni ọkùnrin náà là, kí lo máa sọ nípa rẹ̀?” Ọkùnrin náà sọ pé: “Wòlíì ni.”
18 Àmọ́ àwọn Júù ò gbà gbọ́ pé ó ti fọ́jú rí, pé ó sì ti pa dà ríran, àfìgbà tí wọ́n pe àwọn òbí ọkùnrin tó ti ń ríran náà.
19 Wọ́n bi wọ́n pé: “Ṣé ọmọ yín tí ẹ sọ pé ẹ bí ní afọ́jú nìyí? Báwo ló ṣe wá ń ríran?”
20 Àwọn òbí rẹ̀ dáhùn pé: “A mọ̀ pé ọmọ wa nìyí, afọ́jú la sì bí i.
21 Àmọ́ bó ṣe wá di pé ó ń ríran báyìí, àwa ò mọ̀; a ò sì mọ ẹni tó la ojú rẹ̀. Ẹ bi í. Kì í ṣe ọmọdé. Ẹ jẹ́ kó fi ẹnu ara rẹ̀ sọ ọ́.”
22 Ohun tó mú kí àwọn òbí rẹ̀ sọ àwọn nǹkan yìí ni pé wọ́n ń bẹ̀rù àwọn Júù, torí àwọn Júù ti fohùn ṣọ̀kan tẹ́lẹ̀ pé, tí ẹnikẹ́ni bá gbà pé òun ni Kristi, wọ́n máa lé ẹni yẹn kúrò nínú sínágọ́gù.
23 Ìdí nìyí tí àwọn òbí rẹ̀ fi sọ pé: “Kì í ṣe ọmọdé. Ẹ bi í léèrè.”
24 Torí náà, wọ́n pe ọkùnrin tó fọ́jú tẹ́lẹ̀ náà lẹ́ẹ̀kejì, wọ́n sì sọ fún un pé: “Fi ògo fún Ọlọ́run; a mọ̀ pé ẹlẹ́ṣẹ̀ ni ọkùnrin yìí.”
25 Ó sọ pé: “Èmi ò mọ̀ bóyá ẹlẹ́ṣẹ̀ ni o. Ohun kan tí mo mọ̀ ni pé, afọ́jú ni mí tẹ́lẹ̀, àmọ́ mo ti ń ríran báyìí.”
26 Wọ́n wá bi í pé: “Kí ló ṣe fún ọ? Báwo ló ṣe la ojú rẹ?”
27 Ó dá wọn lóhùn pé: “Mo ti sọ fún yín tẹ́lẹ̀, àmọ́ ẹ ò fetí sílẹ̀. Kí lẹ tún fẹ́ gbọ́ ọ fún? Àbí ẹ̀yin náà fẹ́ di ọmọ ẹ̀yìn rẹ̀ ni?”
28 Wọ́n wá sọ̀rọ̀ sí i tẹ̀gàntẹ̀gàn pé: “Ìwọ ni ọmọ ẹ̀yìn ọkùnrin yẹn, ọmọ ẹ̀yìn Mósè ni àwa.
29 A mọ̀ pé Ọlọ́run bá Mósè sọ̀rọ̀, àmọ́ ní ti ọkùnrin yìí, a ò mọ ibi tó ti wá.”
30 Ọkùnrin náà sọ fún wọn pé: “Ọ̀rọ̀ yìí yà mí lẹ́nu o, pé ẹ ò mọ ibi tó ti wá, síbẹ̀ ó la ojú mi.
31 Àwa mọ̀ pé Ọlọ́run kì í tẹ́tí sí àwọn ẹlẹ́ṣẹ̀, àmọ́ ẹnikẹ́ni tó bá ń bẹ̀rù Ọlọ́run, tó sì ń ṣe ìfẹ́ rẹ̀, ó máa ń tẹ́tí sí ẹni yìí.
32 Látìgbà láéláé, a ò gbọ́ ọ rí pé ẹnì kankan la ojú ẹni tí wọ́n bí ní afọ́jú.
33 Ká ní kì í ṣe ọ̀dọ̀ Ọlọ́run ni ọkùnrin yìí ti wá ni, kò ní lè ṣe nǹkan kan rárá.”
34 Wọ́n sọ fún un pé: “Ṣé ìwọ tí wọ́n bí sínú ẹ̀ṣẹ̀ lódindi yìí lo tún fẹ́ máa kọ́ wa?” Ni wọ́n bá jù ú síta!
35 Jésù gbọ́ pé wọ́n ti jù ú síta, nígbà tó sì rí i, ó sọ pé: “Ṣé o ní ìgbàgbọ́ nínú Ọmọ èèyàn?”
36 Ọkùnrin náà dáhùn pé: “Ọ̀gá, ta ni onítọ̀hún, kí n lè ní ìgbàgbọ́ nínú rẹ̀?”
37 Jésù sọ fún un pé: “O ti rí i, kódà, òun ló ń bá ọ sọ̀rọ̀ yìí.”
38 Ó sọ pé: “Mo ní ìgbàgbọ́ nínú rẹ̀, Olúwa.” Ó sì tẹrí ba fún un.
39 Jésù wá sọ pé: “Torí ìdájọ́ yìí ni mo ṣe wá sí ayé yìí, kí àwọn tí kò ríran lè ríran, kí àwọn tó ríran sì lè di afọ́jú.”
40 Àwọn Farisí tó wà lọ́dọ̀ rẹ̀ gbọ́ àwọn nǹkan yìí, wọ́n sì sọ fún un pé: “Àwa náà ò fọ́jú, àbí a fọ́jú?”
41 Jésù sọ fún wọn pé: “Ká ní ẹ fọ́jú ni, ẹ ò ní dẹ́ṣẹ̀ kankan. Àmọ́ ní báyìí, ẹ sọ pé: ‘Àwa ríran.’ Ẹlẹ́ṣẹ̀ ṣì ni yín.”
10 “Lóòótọ́-lóòótọ́ ni mo sọ fún yín, ẹni tí kò bá gba ẹnu ọ̀nà wọ ọgbà àgùntàn, àmọ́ tó gba ibòmíì gòkè wọlé, olè àti akónilẹ́rù ni ẹni yẹn.
2 Àmọ́ ẹni tó bá gba ẹnu ọ̀nà wọlé ni olùṣọ́ àgùntàn.
3 Aṣọ́nà ṣílẹ̀kùn fún ẹni yìí, àwọn àgùntàn sì fetí sí ohùn rẹ̀. Ó ń fi orúkọ pe àwọn àgùntàn rẹ̀, ó sì ń kó wọn jáde.
4 Tó bá ti kó gbogbo àwọn tirẹ̀ jáde, ó máa ń lọ níwájú wọn, àwọn àgùntàn á sì tẹ̀ lé e, torí wọ́n mọ ohùn rẹ̀.
5 Ó dájú pé wọn ò ní tẹ̀ lé àjèjì, ṣe ni wọ́n máa sá fún un, torí wọn ò mọ ohùn àwọn àjèjì.”
6 Jésù sọ àfiwé yìí fún wọn, àmọ́ ohun tó ń sọ fún wọn ò yé wọn.
7 Torí náà, Jésù tún sọ pé: “Lóòótọ́-lóòótọ́ ni mo sọ fún yín, èmi ni ẹnu ọ̀nà fún àwọn àgùntàn.
8 Olè àti akónilẹ́rù ni gbogbo àwọn tó wá dípò mi; àmọ́ àwọn àgùntàn ò fetí sí wọn.
9 Èmi ni ẹnu ọ̀nà; ẹnikẹ́ni tó bá gba ọ̀dọ̀ mi wọlé máa rí ìgbàlà, ẹni yẹn máa wọlé, ó máa jáde, ó sì máa rí ibi ìjẹko.
10 Olè kì í wá àfi tó bá fẹ́ jalè, kó pani, kó sì pani run. Èmi wá, kí wọ́n lè ní ìyè, kí wọ́n sì ní in lọ́pọ̀ rẹpẹtẹ.
11 Èmi ni olùṣọ́ àgùntàn àtàtà; olùṣọ́ àgùntàn àtàtà máa ń fi ẹ̀mí rẹ̀ lélẹ̀ nítorí àwọn àgùntàn.
12 Nígbà tí alágbàṣe tí kì í ṣe olùṣọ́ àgùntàn, tí kì í sì í ṣe òun ló ni àwọn àgùntàn, rí ìkookò tó ń bọ̀, ó pa àwọn àgùntàn tì, ó sì sá lọ—ìkookò gbá wọn mú, ó sì tú wọn ká—
13 torí pé alágbàṣe ni, ọ̀rọ̀ àwọn àgùntàn ò sì jẹ ẹ́ lógún.
14 Èmi ni olùṣọ́ àgùntàn àtàtà. Mo mọ àwọn àgùntàn mi, àwọn àgùntàn mi sì mọ̀ mí,
15 bí Baba ṣe mọ̀ mí, tí mo sì mọ Baba; mo fi ẹ̀mí mi lélẹ̀ nítorí àwọn àgùntàn.
16 “Mo ní àwọn àgùntàn mìíràn, tí kò sí lára ọ̀wọ́ yìí; mo gbọ́dọ̀ mú àwọn yẹn náà wá, wọ́n á fetí sí ohùn mi, wọ́n á sì di agbo kan, olùṣọ́ àgùntàn kan.
17 Ìdí nìyí tí Baba fi nífẹ̀ẹ́ mi, torí pé mo fi ẹ̀mí mi lélẹ̀, kí n lè tún rí i gbà.
18 Kò sí èèyàn kankan tó gbà á lọ́wọ́ mi, èmi ni mo yọ̀ǹda láti fi lélẹ̀. Mo ní àṣẹ láti fi lélẹ̀, mo sì ní àṣẹ láti tún un gbà. Ọwọ́ Baba mi ni mo ti gba àṣẹ yìí.”
19 Àwọn Júù tún pínyà síra wọn nítorí àwọn ọ̀rọ̀ yìí.
20 Ọ̀pọ̀ nínú wọn ń sọ pé: “Ẹlẹ́mìí èṣù ni, orí rẹ̀ sì ti yí. Kí ló dé tí ẹ̀ ń fetí sí i?”
21 Àwọn míì sọ pé: “Àwọn ọ̀rọ̀ yìí kì í ṣe ti ẹlẹ́mìí èṣù. Ẹ̀mí èṣù ò lè la ojú afọ́jú, àbí ó lè là á?”
22 Ní àkókò yẹn, Àjọyọ̀ Ìyàsímímọ́ wáyé ní Jerúsálẹ́mù. Ìgbà òtútù ni,
23 Jésù sì ń rìn nínú tẹ́ńpìlì ní ọ̀dẹ̀dẹ̀ Sólómọ́nì.
24 Ni àwọn Júù bá yí i ká, wọ́n sì bẹ̀rẹ̀ sí í sọ fún un pé: “Títí dìgbà wo lo fẹ́ fi wá sínú òkùnkùn? Tó bá jẹ́ ìwọ ni Kristi náà, sọ fún wa ní tààràtà.”
25 Jésù dá wọn lóhùn pé: “Mo ti sọ fún yín, síbẹ̀ ẹ ò gbà gbọ́. Àwọn iṣẹ́ tí mò ń ṣe ní orúkọ Baba mi ń jẹ́rìí nípa mi.
26 Àmọ́ ẹ ò gbà gbọ́, torí ẹ kì í ṣe àgùntàn mi.
27 Àwọn àgùntàn mi máa ń fetí sí ohùn mi, mo mọ̀ wọ́n, wọ́n sì ń tẹ̀ lé mi.
28 Mo fún wọn ní ìyè àìnípẹ̀kun, ó sì dájú pé wọn ò ní pa run láé, ẹnikẹ́ni ò sì ní já wọn gbà kúrò lọ́wọ́ mi.
29 Ohun tí Baba mi ti fún mi tóbi ju gbogbo nǹkan míì lọ, kò sì sẹ́ni tó lè já wọn gbà kúrò lọ́wọ́ Baba.
30 Èmi àti Baba jẹ́ ọ̀kan.”
31 Ni àwọn Júù bá tún mú òkúta kí wọ́n lè sọ ọ́ lù ú.
32 Jésù sọ fún wọn pé: “Ọ̀pọ̀ iṣẹ́ rere ni mo fi hàn yín látọ̀dọ̀ Baba. Torí èwo nínú àwọn iṣẹ́ yìí lẹ ṣe fẹ́ sọ mí lókùúta?”
33 Àwọn Júù dá a lóhùn pé: “Kì í ṣe torí iṣẹ́ rere la ṣe fẹ́ sọ ọ́ lókùúta, torí ọ̀rọ̀ òdì ni; torí pé o ti sọ ara rẹ di ọlọ́run, ìwọ tó jẹ́ pé èèyàn ni ọ́.”
34 Jésù sọ fún wọn pé: “Ṣebí a kọ ọ́ sínú Òfin yín pé, ‘Mo sọ pé: “ọlọ́run ni yín”’?
35 Tó bá pe àwọn tí ọ̀rọ̀ Ọlọ́run sọ̀rọ̀ lòdì sí ní ‘ọlọ́run,’ síbẹ̀ tí a kò lè wọ́gi lé ìwé mímọ́,
36 ṣé èmi tí Baba sọ di mímọ́, tó sì rán wá sí ayé lẹ wá ń sọ fún pé, ‘O sọ̀rọ̀ òdì,’ torí mo sọ pé, ‘Ọmọ Ọlọ́run ni mí’?
37 Tí mi ò bá ṣe àwọn iṣẹ́ Baba mi, ẹ má gbà mí gbọ́.
38 Àmọ́ tí mo bá ń ṣe é, bí ẹ ò tiẹ̀ gbà mí gbọ́, ẹ gba àwọn iṣẹ́ náà gbọ́, kí ẹ lè wá mọ̀, kí ẹ sì túbọ̀ máa mọ̀ pé Baba wà ní ìṣọ̀kan pẹ̀lú mi, mo sì wà ní ìṣọ̀kan pẹ̀lú Baba.”
39 Ni wọ́n bá tún fẹ́ mú un, àmọ́ ó bọ́ mọ́ wọn lọ́wọ́.
40 Ó tún lọ sí òdìkejì Jọ́dánì, síbi tí Jòhánù ti kọ́kọ́ ń ṣèrìbọmi fún àwọn èèyàn, ó sì dúró síbẹ̀.
41 Ọ̀pọ̀ èèyàn wá sọ́dọ̀ rẹ̀, wọ́n sì bẹ̀rẹ̀ sí í sọ pé: “Jòhánù ò ṣe iṣẹ́ àmì kankan, àmọ́ òótọ́ ni gbogbo ohun tí Jòhánù sọ nípa ọkùnrin yìí.”
42 Ọ̀pọ̀ èèyàn sì gbà á gbọ́ níbẹ̀.
13 Torí pé Jésù ti mọ̀ ṣáájú àjọyọ̀ Ìrékọjá pé wákàtí òun ti tó láti kúrò ní ayé yìí lọ sọ́dọ̀ Baba, ó nífẹ̀ẹ́ àwọn tirẹ̀ tó wà ní ayé, ó sì nífẹ̀ẹ́ wọn dé òpin.
2 Wọ́n ń jẹ oúnjẹ alẹ́ lọ́wọ́, Èṣù sì ti fi sínú ọkàn Júdásì Ìsìkáríọ́tù, ọmọ Símónì, pé kó dà á.
3 Jésù mọ̀ pé Baba ti fi ohun gbogbo lé òun lọ́wọ́ àti pé ọ̀dọ̀ Ọlọ́run ni òun ti wá, ọ̀dọ̀ Ọlọ́run ni òun sì ń lọ,
4 torí náà, ó dìde nídìí oúnjẹ alẹ́, ó sì fi aṣọ àwọ̀lékè rẹ̀ sílẹ̀ lẹ́gbẹ̀ẹ́ kan. Ó wá mú aṣọ ìnura, ó sì so ó mọ́ ìbàdí.
5 Lẹ́yìn náà, ó bu omi sínú bàsíà kan, ó bẹ̀rẹ̀ sí í fọ ẹsẹ̀ àwọn ọmọ ẹ̀yìn, ó sì ń fi aṣọ ìnura tó so mọ́ ìbàdí nù ún gbẹ.
6 Ó wá dé ọ̀dọ̀ Símónì Pétérù. Ó bi í pé: “Olúwa, ṣé o fẹ́ fọ ẹsẹ̀ mi ni?”
7 Jésù dá a lóhùn pé: “Ohun tí mò ń ṣe ò tíì yé ọ báyìí, àmọ́ lẹ́yìn àwọn nǹkan yìí, ó máa yé ọ.”
8 Pétérù sọ fún un pé: “O ò ní fọ ẹsẹ̀ mi láéláé.” Jésù dá a lóhùn pé: “Láìjẹ́ pé mo fọ ẹsẹ̀ rẹ, o ò ní ìpín kankan lọ́dọ̀ mi.”
9 Símónì Pétérù bá sọ fún un pé: “Olúwa, kì í ṣe ẹsẹ̀ mi nìkan lo máa fọ̀, tún fọ ọwọ́ mi àti orí mi.”
10 Jésù sọ fún un pé: “Ẹnikẹ́ni tó bá ti wẹ̀, kò nílò ju ká fọ ẹsẹ̀ rẹ̀ lọ, torí ó mọ́ látòkè délẹ̀. Ẹ̀yin mọ́, àmọ́ kì í ṣe gbogbo yín.”
11 Torí ó mọ ẹni tó máa da òun. Ìdí nìyí tó fi sọ pé: “Kì í ṣe gbogbo yín lẹ mọ́.”
12 Lẹ́yìn tó fọ ẹsẹ̀ wọn tán, tó sì wọ aṣọ àwọ̀lékè rẹ̀, ó pa dà jókòó sídìí tábìlì, ó sì sọ fún wọn pé: “Ṣé ohun tí mo ṣe fún yín yé yín?
13 Ẹ̀ ń pè mí ní ‘Olùkọ́’ àti ‘Olúwa,’ òótọ́ lẹ sì sọ, torí ohun tí mo jẹ́ nìyẹn.
14 Torí náà, tí èmi, tí mo jẹ́ Olúwa àti Olùkọ́, bá fọ ẹsẹ̀ yín, ó yẹ kí ẹ̀yin náà máa fọ ẹsẹ̀ ara yín.
15 Torí mo fi àpẹẹrẹ lélẹ̀ fún yín pé, bí mo ṣe ṣe fún yín gẹ́lẹ́ ni kí ẹ̀yin náà máa ṣe.
16 Lóòótọ́-lóòótọ́ ni mo sọ fún yín, ẹrú ò tóbi ju ọ̀gá rẹ̀ lọ, ẹni tí a rán jáde kò sì tóbi ju ẹni tó rán an.
17 Tí ẹ bá mọ àwọn nǹkan yìí, aláyọ̀ ni yín tí ẹ bá ń ṣe wọ́n.
18 Gbogbo yín kọ́ ni mò ń bá wí; mo mọ àwọn tí mo ti yàn. Àmọ́ èyí jẹ́ torí kí ìwé mímọ́ lè ṣẹ pé: ‘Ẹni tí a jọ ń jẹun ti jìn mí lẹ́sẹ̀.’
19 Láti ìsinsìnyí lọ, mò ń sọ fún yín kó tó ṣẹlẹ̀, kó lè jẹ́ pé tó bá ṣẹlẹ̀, ẹ máa lè gbà gbọ́ pé èmi ni ẹni náà.
20 Lóòótọ́-lóòótọ́ ni mo sọ fún yín, ẹnikẹ́ni tó bá gba ẹni yòówù tí mo rán gba èmi náà, ẹnikẹ́ni tó bá sì gbà mí gba Ẹni tó rán mi pẹ̀lú.”
21 Lẹ́yìn tí Jésù sọ àwọn nǹkan yìí, ẹ̀dùn ọkàn bá a nínú ẹ̀mí, ó sì jẹ́rìí, ó sọ pé: “Lóòótọ́-lóòótọ́ ni mo sọ fún yín, ọ̀kan nínú yín máa dà mí.”
22 Àwọn ọmọ ẹ̀yìn wá bẹ̀rẹ̀ sí í wo ara wọn, torí ọ̀rọ̀ náà rú wọn lójú, wọn ò mọ ẹni tó ń sọ̀rọ̀ nípa rẹ̀.
23 Ọ̀kan nínú àwọn ọmọ ẹ̀yìn, ẹni tí Jésù nífẹ̀ẹ́, jókòó sí tòsí Jésù.
24 Torí náà, Símónì Pétérù mi orí sí ẹni yìí, ó sì sọ fún un pé: “Sọ ẹni tó ń sọ̀rọ̀ ẹ̀ fún wa.”
25 Ẹni yẹn wá fẹ̀yìn ti àyà Jésù, ó sì bi í pé: “Olúwa, ta ni?”
26 Jésù dáhùn pé: “Ẹni tí mo bá fún ní búrẹ́dì tí mo kì bọ inú abọ́ ni.” Torí náà, lẹ́yìn tó ki búrẹ́dì bọ inú abọ́, ó mú un fún Júdásì, ọmọ Símónì Ìsìkáríọ́tù.
27 Lẹ́yìn tí Júdásì gba búrẹ́dì náà, Sátánì wọ inú Júdásì. Torí náà, Jésù sọ fún un pé: “Tètè ṣe ohun tí ò ń ṣe kíákíá.”
28 Àmọ́ ìkankan nínú àwọn tó jókòó sídìí tábìlì ò mọ ìdí tó fi sọ bẹ́ẹ̀ fún un.
29 Àwọn kan tiẹ̀ ń rò pé torí pé ọwọ́ Júdásì ni àpótí owó wà, ṣe ni Jésù ń sọ fún un pé, “Ra àwọn nǹkan tí a máa fi ṣe àjọyọ̀ náà” tàbí pé kó fún àwọn aláìní ní nǹkan.
30 Torí náà, lẹ́yìn tó gba búrẹ́dì náà, ó jáde lọ lẹ́sẹ̀kẹsẹ̀. Ilẹ̀ sì ti ṣú.
31 Torí náà, lẹ́yìn tó jáde, Jésù sọ pé: “Ní báyìí, a ṣe Ọmọ èèyàn lógo, a sì tipasẹ̀ rẹ̀ ṣe Ọlọ́run lógo.
32 Ọlọ́run fúnra rẹ̀ máa ṣe é lógo, ó sì máa ṣe é lógo lẹ́sẹ̀kẹsẹ̀.
33 Ẹ̀yin ọmọ kéékèèké, ìgbà díẹ̀ sí i ni màá fi wà pẹ̀lú yín. Ẹ máa wá mi; bí mo sì ṣe sọ fún àwọn Júù pé, ‘Ẹ ò lè wá sí ibi tí mò ń lọ,’ mò ń sọ fún ẹ̀yin náà báyìí.
34 Mò ń fún yín ní àṣẹ tuntun kan, pé kí ẹ nífẹ̀ẹ́ ara yín; bí mo ṣe nífẹ̀ẹ́ yín, kí ẹ̀yin náà nífẹ̀ẹ́ ara yín.
35 Èyí ni gbogbo èèyàn máa fi mọ̀ pé ọmọ ẹ̀yìn mi ni yín, tí ìfẹ́ bá wà láàárín yín.”
36 Símónì Pétérù sọ fún un pé: “Olúwa, ibo lò ń lọ?” Jésù dáhùn pé: “O ò lè tẹ̀ lé mi lọ síbi tí mò ń lọ báyìí, àmọ́ o máa tẹ̀ lé mi tó bá yá.”
37 Pétérù sọ fún un pé: “Olúwa, kí ló dé tí mi ò lè tẹ̀ lé ọ báyìí? Màá fi ẹ̀mí mi lélẹ̀ nítorí rẹ.”
38 Jésù dáhùn pé: “Ṣé o máa fi ẹ̀mí rẹ lélẹ̀ nítorí mi? Lóòótọ́-lóòótọ́ ni mo sọ fún ọ, ó dájú pé àkùkọ ò ní kọ tí wàá fi sẹ́ mi lẹ́ẹ̀mẹta.”
14 “Ẹ má ṣe jẹ́ kí ìdààmú bá ọkàn yín. Ẹ ní ìgbàgbọ́ nínú Ọlọ́run; ẹ ní ìgbàgbọ́ nínú èmi náà.
2 Nínú ilé Baba mi, ọ̀pọ̀ ibùgbé ló wà. Àìjẹ́ bẹ́ẹ̀, ǹ bá ti sọ fún yín, torí pé mò ń lọ kí n lè pèsè ibì kan sílẹ̀ fún yín.
3 Bákan náà, tí mo bá lọ, tí mo sì pèsè ibì kan sílẹ̀ fún yín, màá tún pa dà wá, màá sì gbà yín sílé sọ́dọ̀ ara mi, kí ẹ̀yin náà lè wà ní ibi tí mo wà.
4 Ẹ mọ ọ̀nà ibi tí mò ń lọ.”
5 Tọ́másì sọ fún un pé: “Olúwa, a ò mọ ibi tó ò ń lọ. Báwo la ṣe fẹ́ mọ ọ̀nà ibẹ̀?”
6 Jésù sọ fún un pé: “Èmi ni ọ̀nà àti òtítọ́  àti ìyè. Kò sí ẹni tó ń wá sọ́dọ̀ Baba àfi nípasẹ̀ mi.
7 Ká ní ẹ mọ̀ mí ni, ẹ̀ bá mọ Baba mi náà; láti ìsinsìnyí lọ, ẹ ti mọ̀ ọ́n, ẹ sì ti rí i.”
8 Fílípì sọ fún un pé: “Olúwa, fi Baba hàn wá, ìyẹn sì máa tó wa.”
9 Jésù sọ fún un pé: “Fílípì, pẹ̀lú bó ṣe pẹ́ tó tí mo ti wà pẹ̀lú yín, ṣé o ò tíì mọ̀ mí ni? Ẹnikẹ́ni tó bá ti rí mi ti rí Baba náà. Kí ló dé tí o wá sọ pé, ‘Fi Baba hàn wá’?
10 Ṣé o ò gbà pé mo wà ní ìṣọ̀kan pẹ̀lú Baba àti pé Baba wà ní ìṣọ̀kan pẹ̀lú mi ni? Kì í ṣe èrò ara mi ni àwọn nǹkan tí mò ń sọ fún yín, àmọ́ Baba tó ṣì wà ní ìṣọ̀kan pẹ̀lú mi ló ń ṣe àwọn iṣẹ́ rẹ̀.
11 Ẹ gbà mí gbọ́ pé mo wà ní ìṣọ̀kan pẹ̀lú Baba, Baba sì wà ní ìṣọ̀kan pẹ̀lú mi; tàbí kẹ̀, kí ẹ gbà gbọ́ nítorí àwọn iṣẹ́ náà fúnra wọn.
12 Lóòótọ́-lóòótọ́ ni mo sọ fún yín, ẹnikẹ́ni tó bá ní ìgbàgbọ́ nínú mi náà máa ṣe àwọn iṣẹ́ tí mò ń ṣe; ó sì máa ṣe àwọn iṣẹ́ tó tóbi ju ìwọ̀nyí lọ, torí pé mò ń lọ sọ́dọ̀ Baba.
13 Bákan náà, ohunkóhun tí ẹ bá béèrè ní orúkọ mi, màá ṣe é, ká lè tipasẹ̀ Ọmọ yin Baba lógo.
14 Tí ẹ bá béèrè ohunkóhun ní orúkọ mi, màá ṣe é.
15 “Tí ẹ bá nífẹ̀ẹ́ mi, ẹ máa pa àwọn àṣẹ mi mọ́.
16 Màá béèrè lọ́wọ́ Baba, ó sì máa fún yín ní olùrànlọ́wọ́ míì tó máa wà pẹ̀lú yín títí láé,
17 ẹ̀mí òtítọ́, tí ayé ò lè gbà, torí pé kò rí i, kò sì mọ̀ ọ́n. Ẹ̀yin mọ̀ ọ́n, torí ó wà pẹ̀lú yín, ó sì wà nínú yín.
18 Mi ò ní fi yín sílẹ̀ ní ẹni tí ọ̀fọ̀ ṣẹ̀. Mò ń bọ̀ lọ́dọ̀ yín.
19 Ní ìgbà díẹ̀ sí i, ayé ò ní rí mi mọ́, àmọ́ ẹ máa rí mi, torí pé mo wà láàyè, ẹ sì máa wà láàyè.
20 Ọjọ́ yẹn lẹ máa mọ̀ pé mo wà ní ìṣọ̀kan pẹ̀lú Baba mi àti pé ẹ wà ní ìṣọ̀kan pẹ̀lú mi, mo sì wà ní ìṣọ̀kan pẹ̀lú yín.
21 Ẹnikẹ́ni tó bá ní àwọn àṣẹ mi, tó sì ń pa wọ́n mọ́ ni ẹni tó nífẹ̀ẹ́ mi. Lọ́wọ́ kejì, ẹnikẹ́ni tó bá nífẹ̀ẹ́ mi, Baba mi máa nífẹ̀ẹ́ rẹ̀, èmi náà máa nífẹ̀ẹ́ rẹ̀, màá sì fi ara mi hàn án kedere.”
22 Júdásì, tí kì í ṣe Ìsìkáríọ́tù, sọ fún un pé: “Olúwa, kí ló ṣẹlẹ̀ tó fi jẹ́ pé àwa lo fẹ́ fi ara rẹ hàn kedere sí, tí kì í ṣe ayé?”
23 Jésù dá a lóhùn pé: “Tí ẹnikẹ́ni bá nífẹ̀ẹ́ mi, ó máa pa ọ̀rọ̀ mi mọ́, Baba mi sì máa nífẹ̀ẹ́ rẹ̀, a máa wá sọ́dọ̀ rẹ̀, a sì máa fi ọ̀dọ̀ rẹ̀ ṣe ibùgbé wa.
24 Ẹnikẹ́ni tí kò bá nífẹ̀ẹ́ mi kì í pa àwọn ọ̀rọ̀ mi mọ́. Ọ̀rọ̀ tí ẹ̀ ń gbọ́ kì í ṣe tèmi, àmọ́ ó jẹ́ ti Baba tó rán mi.
25 “Mo ti sọ àwọn nǹkan yìí fún yín nígbà tí mo ṣì wà pẹ̀lú yín.
26 Àmọ́ olùrànlọ́wọ́ náà, ẹ̀mí mímọ́, tí Baba máa rán ní orúkọ mi, máa kọ́ yín ní gbogbo nǹkan, ó sì máa rán yín létí gbogbo ohun tí mo sọ fún yín.
27 Mo fi àlàáfíà sílẹ̀ fún yín; mo fún yín ní àlàáfíà mi. Mi ò fún yín lọ́nà tí ayé gbà ń fúnni. Ẹ má ṣe jẹ́ kí ìdààmú bá ọkàn yín, kí ìbẹ̀rù má sì mú kí ọkàn yín dà rú.
28 Ẹ gbọ́ tí mo sọ fún yín pé, ‘Mò ń lọ, mo sì ń pa dà bọ̀ sọ́dọ̀ yín.’ Tí ẹ bá nífẹ̀ẹ́ mi, inú yín máa dùn pé mò ń lọ sọ́dọ̀ Baba, torí pé Baba tóbi jù mí lọ.
29 Torí náà, mo ti sọ fún yín báyìí kó tó ṣẹlẹ̀, kí ẹ lè gbà gbọ́ tó bá ṣẹlẹ̀.
30 Mi ò ní bá yín sọ̀rọ̀ púpọ̀ mọ́, torí alákòóso ayé ń bọ̀, kò sì ní agbára kankan lórí mi.
31 Àmọ́ torí kí ayé lè mọ̀ pé mo nífẹ̀ẹ́ Baba, ohun tí Baba pa láṣẹ fún mi pé kí n ṣe gẹ́lẹ́ ni mò ń ṣe. Ẹ dìde, ẹ jẹ́ ká kúrò níbí.
15 “Èmi ni àjàrà tòótọ́, Baba mi sì ni ẹni tó ń dáko.
2 Ó ń mú gbogbo ẹ̀ka tí kì í so èso nínú mi kúrò, ó sì ń wẹ gbogbo èyí tó ń so èso mọ́, kó lè so èso púpọ̀ sí i.
3 Ẹ ti mọ́ torí ọ̀rọ̀ tí mo ti sọ fún yín.
4 Ẹ wà ní ìṣọ̀kan pẹ̀lú mi, màá sì wà ní ìṣọ̀kan pẹ̀lú yín. Bí ẹ̀ka ò ṣe lè dá so èso àfi tó bá dúró lára àjàrà, ẹ̀yin náà ò lè ṣe bẹ́ẹ̀, àfi tí ẹ bá wà ní ìṣọ̀kan pẹ̀lú mi.
5 Èmi ni àjàrà náà; ẹ̀yin ni ẹ̀ka. Ẹnikẹ́ni tó bá wà ní ìṣọ̀kan pẹ̀lú mi, tí mo sì wà ní ìṣọ̀kan pẹ̀lú rẹ̀, ẹni yìí ń so èso púpọ̀; torí láìsí èmi, ẹ ò lè ṣe ohunkóhun.
6 Tí ẹnikẹ́ni ò bá wà ní ìṣọ̀kan pẹ̀lú mi, a máa sọ ọ́ nù bí ẹ̀ka, á sì gbẹ. Àwọn èèyàn á kó àwọn ẹ̀ka yẹn jọ, wọ́n á sọ wọ́n sínú iná, wọ́n á sì jóná.
7 Tí ẹ bá wà ní ìṣọ̀kan pẹ̀lú mi, tí àwọn ọ̀rọ̀ mi sì wà nínú yín, ẹ béèrè ohunkóhun tí ẹ bá fẹ́, ó sì máa rí bẹ́ẹ̀ fún yín.
8 Èyí ń fògo fún Baba mi, pé ẹ̀ ń so èso púpọ̀, ẹ sì fi hàn pé ọmọ ẹ̀yìn mi ni yín.
9 Bí Baba ṣe nífẹ̀ẹ́ mi, èmi náà nífẹ̀ẹ́ yín; ẹ dúró nínú ìfẹ́ mi.
10 Tí ẹ bá ń pa àwọn àṣẹ mi mọ́, ẹ máa dúró nínú ìfẹ́ mi, bí mo ṣe pa àwọn àṣẹ Baba mọ́ gẹ́lẹ́, tí mo sì dúró nínú ìfẹ́ rẹ̀.
11 “Mo sọ àwọn nǹkan yìí fún yín, kí ayọ̀ mi lè wà nínú yín, kí ayọ̀ yín sì lè kún rẹ́rẹ́.
12 Àṣẹ mi nìyí, pé kí ẹ nífẹ̀ẹ́ ara yín bí mo ṣe nífẹ̀ẹ́ yín.
13 Kò sí ẹni tí ìfẹ́ rẹ̀ ju èyí lọ, pé kí ẹnì kan fi ẹ̀mí rẹ̀ lélẹ̀ nítorí àwọn ọ̀rẹ́ rẹ̀.
14 Ọ̀rẹ́ mi ni yín, tí ẹ bá ń ṣe ohun tí mò ń pa láṣẹ fún yín.
15 Mi ò pè yín ní ẹrú mọ́, torí pé ẹrú kì í mọ ohun tí ọ̀gá rẹ̀ ń ṣe. Àmọ́ mo pè yín ní ọ̀rẹ́, torí pé mo ti jẹ́ kí ẹ mọ gbogbo ohun tí mo gbọ́ látọ̀dọ̀ Baba mi.
16 Ẹ̀yin kọ́ lẹ yàn mí, èmi ni mo yàn yín, mo sì yàn yín pé kí ẹ lọ, kí ẹ túbọ̀ máa so èso, kí èso yín ṣì máa wà, kó lè jẹ́ pé tí ẹ bá béèrè ohunkóhun lọ́wọ́ Baba ní orúkọ mi, ó máa fún yín.
17 “Mò ń pa àwọn nǹkan yìí láṣẹ fún yín, pé kí ẹ nífẹ̀ẹ́ ara yín.
18 Tí ayé bá kórìíra yín, ẹ mọ̀ pé ó ti kórìíra mi kó tó kórìíra yín.
19 Tí ẹ bá jẹ́ apá kan ayé, ayé máa nífẹ̀ẹ́ ohun tó jẹ́ tirẹ̀. Torí pé ẹ kì í ṣe apá kan ayé, àmọ́ mo ti yàn yín látinú ayé, torí èyí ni ayé ṣe kórìíra yín.
20 Ẹ fi ọ̀rọ̀ tí mo sọ fún yín sọ́kàn pé: Ẹrú ò tóbi ju ọ̀gá rẹ̀ lọ. Tí wọ́n bá ti ṣe inúnibíni sí mi, wọ́n máa ṣe inúnibíni sí ẹ̀yin náà; tí wọ́n bá ti pa ọ̀rọ̀ mi mọ́, wọ́n máa pa ọ̀rọ̀ yín náà mọ́.
21 Àmọ́ wọ́n máa ṣe gbogbo nǹkan yìí sí yín nítorí orúkọ mi, torí pé wọn ò mọ Ẹni tó rán mi.
22 Ká ní mi ò wá bá wọn sọ̀rọ̀ ni, wọn ò ní ní ẹ̀ṣẹ̀ kankan. Àmọ́ ní báyìí, wọn ò ní àwíjàre kankan fún ẹ̀ṣẹ̀ wọn.
23 Ẹnikẹ́ni tó bá kórìíra mi kórìíra Baba mi náà.
24 Ká ní mi ò ṣe àwọn iṣẹ́ tí ẹnì kankan ò ṣe rí láàárín wọn ni, wọn ò ní ní ẹ̀ṣẹ̀ kankan; àmọ́ ní báyìí wọ́n ti rí mi, wọ́n sì ti kórìíra èmi àti Baba mi.
25 Àmọ́ èyí ṣẹlẹ̀ torí kí ọ̀rọ̀ tí a kọ sínú Òfin wọn lè ṣẹ pé: ‘Wọ́n kórìíra mi láìnídìí.’
26 Nígbà tí olùrànlọ́wọ́ tí màá rán sí yín látọ̀dọ̀ Baba bá dé, ẹ̀mí òtítọ́, tó wá látọ̀dọ̀ Baba, ó máa jẹ́rìí nípa mi;
27 kí ẹ̀yin náà sì jẹ́rìí, torí pé ẹ ti wà pẹ̀lú mi láti ìbẹ̀rẹ̀.
16 “Mo ti sọ àwọn nǹkan yìí fún yín, kí ẹ má bàa kọsẹ̀.
2 Àwọn èèyàn máa lé yín kúrò nínú sínágọ́gù. Kódà, wákàtí náà ń bọ̀, nígbà tí ẹnikẹ́ni tó bá pa yín máa rò pé ṣe lòun ń ṣe iṣẹ́ ìsìn mímọ́ fún Ọlọ́run.
3 Àmọ́ wọ́n máa ṣe àwọn nǹkan yìí torí pé wọn ò tíì wá mọ Baba, wọn ò sì tíì wá mọ̀ mí.
4 Síbẹ̀, mo ti sọ àwọn nǹkan yìí fún yín, kó lè jẹ́ pé tí wákàtí tí wọ́n máa ṣẹlẹ̀ bá dé, ẹ máa rántí pé mo sọ fún yín. “Mi ò kọ́kọ́ sọ àwọn nǹkan yìí fún yín, torí mo wà pẹ̀lú yín.
5 Àmọ́ ní báyìí, mò ń lọ sọ́dọ̀ Ẹni tó rán mi; síbẹ̀ ìkankan nínú yín ò bi mí pé, ‘Ibo lò ń lọ?’
6 Àmọ́ torí pé mo sọ àwọn nǹkan yìí fún yín, ẹ̀dùn ọkàn ti bá yín gidigidi.
7 Síbẹ̀, òótọ́ ni mò ń sọ fún yín, torí yín ni mo ṣe ń lọ. Ìdí ni pé tí mi ò bá lọ, olùrànlọ́wọ́ náà ò ní wá sọ́dọ̀ yín; àmọ́ tí mo bá lọ, màá rán an sí yín.
8 Tí ìyẹn bá sì dé, ó máa fún ayé ní ẹ̀rí tó lẹ́sẹ̀ nílẹ̀ nípa ẹ̀ṣẹ̀, nípa òdodo àti nípa ìdájọ́:
9 lákọ̀ọ́kọ́, nípa ẹ̀ṣẹ̀, torí pé wọn ò ní ìgbàgbọ́ nínú mi;
10 lẹ́yìn náà, nípa òdodo, torí pé mò ń lọ sọ́dọ̀ Baba, ẹ ò sì ní rí mi mọ́;
11 lẹ́yìn náà, nípa ìdájọ́, torí pé a ti dá alákòóso ayé yìí lẹ́jọ́.
12 “Mo ṣì ní ọ̀pọ̀ nǹkan tí mo fẹ́ sọ fún yín, àmọ́ ẹ ò ní lè gbà á báyìí.
13 Àmọ́ tí ìyẹn bá dé, ẹ̀mí òtítọ́, ó máa darí yín sínú gbogbo òtítọ́, torí kì í ṣe èrò ara rẹ̀ ló máa sọ, àmọ́ ohun tó gbọ́ ló máa sọ, ó sì máa kéde àwọn nǹkan tó ń bọ̀ fún yín.
14 Ó máa yìn mí lógo, torí pé ó máa gbà lára ohun tó jẹ́ tèmi, ó sì máa kéde rẹ̀ fún yín.
15 Gbogbo ohun tí Baba ní jẹ́ tèmi. Ìdí nìyẹn tí mo fi sọ pé ó máa gbà lára ohun tó jẹ́ tèmi, ó sì máa kéde rẹ̀ fún yín.
16 Ní ìgbà díẹ̀ sí i, ẹ ò ní rí mi mọ́, bákan náà, ní ìgbà díẹ̀ sí i, ẹ máa rí mi.”
17 Ni àwọn kan lára àwọn ọmọ ẹ̀yìn rẹ̀ bá sọ fún ara wọn pé: “Kí ló ní lọ́kàn nígbà tó sọ fún wa pé, ‘Ní ìgbà díẹ̀ sí i, ẹ ò ní rí mi, bákan náà, ní ìgbà díẹ̀ sí i, ẹ máa rí mi’ àti pé, ‘torí pé mò ń lọ sọ́dọ̀ Baba?”
18 Torí náà, wọ́n ń sọ pé: “Kí ló ní lọ́kàn nígbà tó sọ pé, ‘ní ìgbà díẹ̀ sí i’? A ò mọ ohun tó ń sọ.”
19 Jésù mọ̀ pé wọ́n fẹ́ bi òun ní ìbéèrè, torí náà, ó sọ fún wọn pé: “Ṣé torí mo sọ pé: ‘Ní ìgbà díẹ̀ sí i, ẹ ò ní rí mi, bákan náà, ní ìgbà díẹ̀ sí i, ẹ máa rí mi,’ lẹ ṣe ń bi ara yín lọ́rọ̀ yìí?
20 Lóòótọ́-lóòótọ́ ni mo sọ fún yín, ẹ máa sunkún, ẹ sì máa pohùn réré ẹkún, àmọ́ ayé máa yọ̀; ẹ̀dùn ọkàn máa bá yín, àmọ́ ẹ̀dùn ọkàn yín máa di ayọ̀.
21 Tí obìnrin kan bá fẹ́ bímọ, ẹ̀dùn ọkàn máa ń bá a torí pé wákàtí rẹ̀ ti tó, àmọ́ tó bá ti bí ọmọ náà, kò ní rántí ìpọ́njú náà mọ́ torí inú rẹ̀ máa dùn pé a ti bí èèyàn kan sí ayé.
22 Bẹ́ẹ̀ náà ni ẹ̀yin, ẹ̀dùn ọkàn bá yín báyìí; àmọ́ màá tún rí yín, inú yín sì máa dùn, ẹnì kankan ò sì ní gba ayọ̀ yín mọ́ yín lọ́wọ́.
23 Ní ọjọ́ yẹn, ẹ ò ní bi mí ní ìbéèrè kankan rárá. Lóòótọ́-lóòótọ́ ni mo sọ fún yín, tí ẹ bá béèrè ohunkóhun lọ́wọ́ Baba, ó máa fún yín ní orúkọ mi.
24 Títí di báyìí, ẹ ò tíì béèrè ohunkóhun ní orúkọ mi. Ẹ béèrè, ẹ sì máa rí gbà, kí ayọ̀ yín lè kún rẹ́rẹ́.
25 “Àfiwé ni mo fi sọ àwọn nǹkan yìí fún yín. Wákàtí náà ń bọ̀ nígbà tí mi ò ní lo àfiwé láti bá yín sọ̀rọ̀ mọ́, àmọ́ màá sọ fún yín nípa Baba lọ́nà tó ṣe kedere.
26 Ní ọjọ́ yẹn, ẹ máa béèrè nǹkan lọ́wọ́ Baba ní orúkọ mi; ohun tí mo sọ yìí ò túmọ̀ sí pé màá bá yín béèrè.
27 Torí Baba fúnra rẹ̀ ní ìfẹ́ tó jinlẹ̀ fún yín, torí pé ẹ ní ìfẹ́ tó jinlẹ̀ fún mi, ẹ sì ti gbà gbọ́ pé mo wá bí aṣojú Ọlọ́run.
28 Mo wá bí aṣojú Baba, mo sì ti wá sí ayé. Mo ti wá ń kúrò ní ayé báyìí, mo sì ń lọ sọ́dọ̀ Baba.”
29 Àwọn ọmọ ẹ̀yìn rẹ̀ sọ pé: “Wò ó! Ọ̀rọ̀ rẹ ti ṣe kedere báyìí, o ò lo àfiwé.
30 A ti wá mọ̀ báyìí pé o mọ ohun gbogbo, o ò sì nílò kí ẹnikẹ́ni bi ọ́ ní ìbéèrè. Èyí mú ká gbà gbọ́ pé ọ̀dọ̀ Ọlọ́run lo ti wá.”
31 Jésù dá wọn lóhùn pé: “Ṣé ẹ ti gbà gbọ́ báyìí?
32 Ẹ wò ó! Wákàtí náà ń bọ̀, ní tòótọ́, ó ti dé, nígbà tí wọ́n máa tú ẹnì kọ̀ọ̀kan yín ká sí ilé rẹ̀, ẹ sì máa fi èmi nìkan sílẹ̀. Àmọ́ mi ò dá wà, torí pé Baba wà pẹ̀lú mi.
33 Mo ti sọ àwọn nǹkan yìí fún yín kí ẹ lè ní àlàáfíà nípasẹ̀ mi. Ẹ máa ní ìpọ́njú nínú ayé, àmọ́ ẹ mọ́kàn le! Mo ti ṣẹ́gun ayé.”
17 Jésù sọ àwọn nǹkan yìí, ó gbójú sókè wo ọ̀run, ó sọ pé: “Baba, wákàtí náà ti dé. Ṣe ọmọ rẹ lógo, kí ọmọ rẹ lè ṣe ọ́ lógo,
2 bí o ṣe fún un ní àṣẹ lórí gbogbo ẹran ara, kó lè fún gbogbo àwọn tí o ti fún un ní ìyè àìnípẹ̀kun.
3 Èyí túmọ̀ sí ìyè àìnípẹ̀kun, pé kí wọ́n wá mọ ìwọ Ọlọ́run tòótọ́ kan ṣoṣo àti Jésù Kristi, ẹni tí o rán.
4 Mo ti yìn ọ́ lógo ní ayé, ní ti pé mo ti parí iṣẹ́ tí o ní kí n ṣe.
5 Torí náà, ní báyìí, Baba, ṣe mí lógo lẹ́gbẹ̀ẹ́ rẹ pẹ̀lú ògo tí mo ti ní lẹ́gbẹ̀ẹ́ rẹ kí ayé tó wà.
6 “Mo ti fi orúkọ rẹ hàn kedere fún àwọn èèyàn tí o fún mi látinú ayé. Ìwọ lo ni wọ́n, o sì fi wọ́n fún mi, wọ́n sì ti pa ọ̀rọ̀ rẹ mọ́.
7 Wọ́n ti wá mọ̀ báyìí pé ọ̀dọ̀ rẹ ni gbogbo ohun tí o fún mi ti wá;
8 torí pé àwọn ọ̀rọ̀ tí o sọ fún mi ni mo ti sọ fún wọn, wọ́n sì ti gbà á, ó dájú pé wọ́n ti wá mọ̀ pé mo wá bí aṣojú rẹ, wọ́n sì ti gbà gbọ́ pé ìwọ lo rán mi.
9 Mo gbàdúrà nípa wọn; kì í ṣe nípa ayé, àmọ́ nípa àwọn tí o fún mi, torí pé ìwọ lo ni wọ́n;
10 ìwọ lo ni gbogbo ohun tí mo ní, èmi ni mo sì ni tìrẹ, a sì ti ṣe mí lógo láàárín wọn.
11 “Mi ò sí ní ayé mọ́, àmọ́ àwọn wà ní ayé, mo sì ń bọ̀ lọ́dọ̀ rẹ. Baba mímọ́, máa ṣọ́ wọn nítorí orúkọ rẹ, tí o ti fún mi, kí wọ́n lè jẹ́ ọ̀kan bí àwa ṣe jẹ́ ọ̀kan.
12 Nígbà tí mo wà pẹ̀lú wọn, mo máa ń ṣọ́ wọn nítorí orúkọ rẹ, tí o ti fún mi; mo ti dáàbò bò wọ́n, ìkankan nínú wọn ò sì pa run àfi ọmọ ìparun, kí ìwé mímọ́ lè ṣẹ.
13 Àmọ́ ní báyìí, mò ń bọ̀ lọ́dọ̀ rẹ, mo sì ń sọ àwọn nǹkan yìí ní ayé, kí wọ́n lè ní ayọ̀ mi ní ẹ̀kún rẹ́rẹ́ nínú wọn.
14 Mo ti sọ ọ̀rọ̀ rẹ fún wọn, àmọ́ ayé ti kórìíra wọn, torí wọn kì í ṣe apá kan ayé, bí èmi ò ṣe jẹ́ apá kan ayé.
15 “Mi ò ní kí o mú wọn kúrò ní ayé, àmọ́ kí o máa ṣọ́ wọn torí ẹni burúkú náà.
16 Wọn kì í ṣe apá kan ayé, bí èmi ò ṣe jẹ́ apá kan ayé.
17 Sọ wọ́n di mímọ́ nípasẹ̀ òtítọ́; òtítọ́ ni ọ̀rọ̀ rẹ.
18 Bí o ṣe rán mi wá sí ayé, èmi náà rán wọn lọ sínú ayé.
19 Mo sì ń sọ ara mi di mímọ́ nítorí wọn, kí a lè sọ àwọn náà di mímọ́ nípasẹ̀ òtítọ́.
20 “Kì í ṣe àwọn yìí nìkan ni mò ń gbàdúrà nípa wọn, mo tún ń gbàdúrà nípa àwọn tó máa ní ìgbàgbọ́ nínú mi nípasẹ̀ ọ̀rọ̀ wọn,
21 kí gbogbo wọn lè jẹ́ ọ̀kan, bí ìwọ Baba ṣe wà ní ìṣọ̀kan pẹ̀lú mi, tí mo sì wà ní ìṣọ̀kan pẹ̀lú rẹ, kí àwọn náà lè wà ní ìṣọ̀kan pẹ̀lú wa, kí ayé lè gbà gbọ́ pé ìwọ lo rán mi.
22 Mo ti fún wọn ní ògo tí o fún mi, kí wọ́n lè jẹ́ ọ̀kan bí àwa ṣe jẹ́ ọ̀kan.
23 Èmi wà ní ìṣọ̀kan pẹ̀lú wọn, ìwọ sì wà ní ìṣọ̀kan pẹ̀lú mi, kí a lè mú kí wọ́n jẹ́ ọ̀kan délẹ̀délẹ̀, kí ayé lè mọ̀ pé ìwọ lo rán mi àti pé o nífẹ̀ẹ́ wọn bí o ṣe nífẹ̀ẹ́ mi.
24 Baba, mo fẹ́ kí àwọn tí o fún mi wà pẹ̀lú mi níbi tí mo bá wà, kí wọ́n lè rí ògo mi tí o ti fún mi, torí pé o ti nífẹ̀ẹ́ mi ṣáájú kí o tó pilẹ̀ ayé.
25 Baba olódodo, ní tòótọ́, ayé ò tíì wá mọ̀ ọ́, àmọ́ èmi mọ̀ ọ́, àwọn yìí sì ti wá mọ̀ pé ìwọ lo rán mi.
26 Mo ti jẹ́ kí wọ́n mọ orúkọ rẹ, màá sì jẹ́ kí wọ́n mọ̀ ọ́n, kí ìfẹ́ tí o ní fún mi lè wà nínú wọn, kí n sì wà ní ìṣọ̀kan pẹ̀lú wọn.”
18 Lẹ́yìn tó sọ àwọn nǹkan yìí, Jésù àti àwọn ọmọ ẹ̀yìn rẹ̀ lọ sí òdìkejì Àfonífojì Kídírónì, níbi tí ọgbà kan wà, òun àti àwọn ọmọ ẹ̀yìn rẹ̀ sì wọnú ibẹ̀.
2 Júdásì, ẹni tó dà á náà mọ ibẹ̀, torí Jésù àti àwọn ọmọ ẹ̀yìn rẹ̀ sábà máa ń pàdé níbẹ̀.
3 Torí náà, Júdásì kó àwùjọ àwọn ọmọ ogun àti àwọn òṣìṣẹ́ ti àwọn olórí àlùfáà àtàwọn Farisí, wọ́n sì wá síbẹ̀, tàwọn ti ògùṣọ̀, fìtílà àti ohun ìjà.
4 Jésù mọ gbogbo ohun tó máa ṣẹlẹ̀ sí i, torí náà, ó bọ́ síwájú, ó sì sọ fún wọn pé: “Ta lẹ̀ ń wá?”
5 Wọ́n dá a lóhùn pé: “Jésù ará Násárẹ́tì ni.” Ó sọ fún wọn pé: “Èmi ni.” Júdásì, ẹni tó dà á náà wà ní ìdúró pẹ̀lú wọn.
6 Àmọ́ nígbà tí Jésù sọ fún wọn pé, “Èmi ni,” wọ́n sún mọ́ ẹ̀yìn, wọ́n sì ṣubú lulẹ̀.
7 Torí náà, ó tún bi wọ́n pé: “Ta lẹ̀ ń wá?” Wọ́n ní: “Jésù ará Násárẹ́tì ni.”
8 Jésù dáhùn pé: “Mo ti sọ fún yín pé èmi ni. Torí náà, tó bá jẹ́ èmi lẹ̀ ń wá, ẹ fi àwọn yìí sílẹ̀.”
9 Èyí jẹ́ torí kí ohun tó sọ lè ṣẹ, pé: “Mi ò pàdánù ìkankan nínú àwọn tí o fún mi.”
10 Ni Símónì Pétérù tó ní idà bá fà á yọ, ó sì ṣá ẹrú àlùfáà àgbà, ó gé etí rẹ̀ ọ̀tún dà nù. Málíkọ́sì ni orúkọ ẹrú náà.
11 Àmọ́ Jésù sọ fún Pétérù pé: “Fi idà náà sínú àkọ̀ rẹ̀. Ṣé kò yẹ kí n mu ife tí Baba fún mi ni?”
12 Àwọn ọmọ ogun náà àti ọ̀gágun àti àwọn aláṣẹ àwọn Júù wá mú Jésù, wọ́n sì dè é.
13 Wọ́n kọ́kọ́ mú un lọ sọ́dọ̀ Ánásì, torí òun ni bàbá ìyàwó Káyáfà, tó jẹ́ àlùfáà àgbà lọ́dún yẹn.
14 Ní tòótọ́, Káyáfà ló gba àwọn Júù nímọ̀ràn pé ó máa ṣe wọ́n láǹfààní kí ọkùnrin kan kú torí àwọn èèyàn.
15 Símónì Pétérù àti ọmọ ẹ̀yìn míì ń tẹ̀ lé Jésù. Àlùfáà àgbà mọ ọmọ ẹ̀yìn yẹn, ó sì bá Jésù lọ sínú àgbàlá àlùfáà àgbà,
16 àmọ́ Pétérù dúró síta níbi ilẹ̀kùn. Torí náà, ọmọ ẹ̀yìn kejì, tí àlùfáà àgbà mọ̀, jáde lọ bá aṣọ́nà sọ̀rọ̀, ó sì mú Pétérù wọlé.
17 Ìránṣẹ́bìnrin tó jẹ́ aṣọ́nà wá sọ fún Pétérù pé: “Ọ̀kan lára àwọn ọmọ ẹ̀yìn ọkùnrin yìí ni ọ́, àbí bẹ́ẹ̀ kọ́?” Ó sọ pé: “Rárá o.”
18 Àwọn ẹrú àti àwọn òṣìṣẹ́ dúró yí ká iná èédú tí wọ́n dá, torí pé òtútù mú, wọ́n sì ń yáná. Pétérù náà dúró síbẹ̀, ó sì ń yáná.
19 Torí náà, olórí àlùfáà bi Jésù léèrè nípa àwọn ọmọ ẹ̀yìn rẹ̀ àti ẹ̀kọ́ rẹ̀.
20 Jésù dá a lóhùn pé: “Mo ti bá ayé sọ̀rọ̀ ní gbangba. Gbogbo ìgbà ni mò ń kọ́ni nínú sínágọ́gù àti nínú tẹ́ńpìlì, níbi tí gbogbo àwọn Júù ń kóra jọ sí; mi ò sì sọ ohunkóhun ní ìkọ̀kọ̀.
21 Kí ló dé tí ò ń bi mí? Bi àwọn tí wọ́n gbọ́ ohun tí mo sọ fún wọn. Wò ó! Àwọn yìí mọ ohun tí mo sọ.”
22 Lẹ́yìn tó sọ àwọn nǹkan yìí, ọ̀kan nínú àwọn aláṣẹ tó dúró nítòsí gbá Jésù létí, ó sì sọ pé: “Ṣé bí o ṣe máa dá olórí àlùfáà lóhùn nìyẹn?”
23 Jésù dá a lóhùn pé: “Tó bá jẹ́ ohun tí kò tọ́ ni mo sọ, jẹ́rìí nípa ohun tí kò tọ́ náà; àmọ́ tó bá jẹ́ ohun tó tọ́ ni mo sọ, kí ló dé tí o fi gbá mi?”
24 Ánásì wá dè é, ó sì ní kí wọ́n mú un lọ sọ́dọ̀ Káyáfà àlùfáà àgbà.
25 Símónì Pétérù wà lórí ìdúró níbẹ̀, ó ń yáná. Wọ́n wá sọ fún un pé: “Ọ̀kan lára àwọn ọmọ ẹ̀yìn rẹ̀ ni ọ́, àbí bẹ́ẹ̀ kọ́?” Ó sẹ́, ó sì sọ pé: “Rárá o.”
26 Ọ̀kan lára àwọn ẹrú àlùfáà àgbà, tó jẹ́ mọ̀lẹ́bí ọkùnrin tí Pétérù gé etí rẹ̀ dà nù sọ pé: “Mo rí ọ pẹ̀lú rẹ̀ nínú ọgbà, àbí mi ò rí ọ?”
27 Àmọ́ Pétérù tún sẹ́, àkùkọ sì kọ lẹ́sẹ̀kẹsẹ̀.
28 Wọ́n wá mú Jésù látọ̀dọ̀ Káyáfà lọ sí ilé gómìnà. Àárọ̀ kùtù ni. Àmọ́ àwọn fúnra wọn ò wọnú ilé gómìnà, kí wọ́n má bàa sọ ara wọn di aláìmọ́, kí wọ́n lè jẹ Ìrékọjá.
29 Torí náà, Pílátù jáde wá bá wọn, ó sì sọ pé: “Ẹ̀sùn wo lẹ fi kan ọkùnrin yìí?”
30 Wọ́n dáhùn pé: “Ká ní ọkùnrin yìí ò ṣe ohun tí kò dáa ni, a ò ní fà á lé ọ lọ́wọ́.”
31 Pílátù wá sọ fún wọn pé: “Ẹ̀yin fúnra yín ẹ mú un, kí ẹ sì fi òfin yín dá a lẹ́jọ́.” Àwọn Júù sọ fún un pé: “Kò bófin mu fún wa láti pa ẹnikẹ́ni.”
32 Èyí jẹ́ torí kí ọ̀rọ̀ Jésù lè ṣẹ, èyí tó sọ kí wọ́n lè mọ irú ikú tí òun máa tó kú.
33 Torí náà, Pílátù tún wọnú ilé gómìnà, ó pe Jésù, ó sì bi í pé: “Ṣé ìwọ ni Ọba Àwọn Júù?”
34 Jésù dáhùn pé: “Ṣé ìwọ lo ronú ìbéèrè yìí fúnra rẹ, àbí àwọn míì ló sọ ọ̀rọ̀ mi fún ọ?”
35 Pílátù dáhùn pé: “Èmi kì í ṣe Júù, àbí Júù ni mí? Àwọn èèyàn orílẹ̀-èdè rẹ àti àwọn olórí àlùfáà ló fà ọ́ lé mi lọ́wọ́. Kí lo ṣe?”
36 Jésù dáhùn pé: “Ìjọba mi kì í ṣe apá kan ayé yìí. Ká ní Ìjọba mi jẹ́ apá kan ayé yìí, àwọn ìránṣẹ́ mi ì bá ti jà kí wọ́n má bàa fà mí lé àwọn Júù lọ́wọ́. Àmọ́, bó ṣe rí yìí, Ìjọba mi ò wá láti orísun yìí.”
37 Pílátù wá bi í pé: “Ó dáa, ṣé ọba ni ọ́?” Jésù dáhùn pé: “Ìwọ fúnra rẹ ń sọ pé ọba ni mí. Torí èyí la ṣe bí mi, torí èyí sì ni mo ṣe wá sí ayé, kí n lè jẹ́rìí sí òtítọ́. Gbogbo ẹni tó bá fara mọ́ òtítọ́ ń fetí sí ohùn mi.”
38 Pílátù wá bí i pé: “Kí ni òtítọ́?” Lẹ́yìn tó sọ èyí, ó tún jáde lọ bá àwọn Júù, ó sì sọ fún wọn pé: “Mi ò rí i pé ó jẹ̀bi kankan.
39 Àmọ́, ẹ ní àṣà kan, pé kí n máa tú ẹnì kan sílẹ̀ fún yín nígbà Ìrékọjá. Torí náà, ṣé ẹ fẹ́ kí n tú Ọba Àwọn Júù sílẹ̀ fún yín?”
40 Wọ́n bá tún kígbe pé: “A ò fẹ́ ọkùnrin yìí, Bárábà la fẹ́!” Àmọ́ olè ni Bárábà.
20 Ní ọjọ́ kìíní ọ̀sẹ̀, Màríà Magidalénì wá síbi ibojì náà ní àárọ̀ kùtù, nígbà tí ilẹ̀ ò tíì mọ́, ó sì rí i pé wọ́n ti gbé òkúta náà kúrò níbi ibojì náà.
2 Ló bá sáré wá bá Símónì Pétérù àti ọmọ ẹ̀yìn kejì, ẹni tí Jésù nífẹ̀ẹ́ gan-an, ó sì sọ fún wọn pé: “Wọ́n ti gbé Olúwa kúrò nínú ibojì, a ò sì mọ ibi tí wọ́n tẹ́ ẹ sí.”
3 Pétérù àti ọmọ ẹ̀yìn kejì wá gbéra lọ síbi ibojì náà.
4 Àwọn méjèèjì bẹ̀rẹ̀ sí í jọ sáré, àmọ́ ọmọ ẹ̀yìn kejì yára ju Pétérù lọ, òun ló sì kọ́kọ́ dé ibojì náà.
5 Ó wá bẹ̀rẹ̀ wo iwájú, ó sì rí aṣọ ọ̀gbọ̀ nílẹ̀ níbẹ̀, àmọ́ kò wọlé.
6 Símónì Pétérù náà dé lẹ́yìn rẹ̀, ó sì wọnú ibojì náà. Ó rí aṣọ ọ̀gbọ̀ nílẹ̀ níbẹ̀.
7 Aṣọ tó wà ní orí rẹ̀ kò sí níbi tí aṣọ yòókù tí wọ́n fi dì í wà, àmọ́ ó dá wà níbì kan, ní kíká jọ.
8 Ọmọ ẹ̀yìn kejì tó kọ́kọ́ dé ibojì náà wá wọlé, ó rí i, ó sì gbà gbọ́.
9 Torí ìwé mímọ́ ò tíì yé wọn pé ó gbọ́dọ̀ jíǹde.
10 Torí náà, àwọn ọmọ ẹ̀yìn náà pa dà sí ilé wọn.
11 Àmọ́ Màríà ò kúrò níbi tó dúró sí níta nítòsí ibojì náà, ó ń sunkún. Bó ṣe ń sunkún, ó bẹ̀rẹ̀ wo inú ibojì náà,
12 ó sì rí áńgẹ́lì méjì tó wọ aṣọ funfun tí wọ́n jókòó síbi tí wọ́n tẹ́ Jésù sí tẹ́lẹ̀, ọ̀kan níbi orí, ọ̀kan níbi ẹsẹ̀.
13 Wọ́n sọ fún un pé: “Obìnrin yìí, kí ló dé tó ò ń sunkún?” Ó sọ fún wọn pé: “Wọ́n ti gbé Olúwa mi lọ, mi ò sì mọ ibi tí wọ́n tẹ́ ẹ sí.”
14 Lẹ́yìn tó sọ èyí, ó yíjú pa dà, ó sì rí Jésù tó dúró síbẹ̀, àmọ́ kò mọ̀ pé Jésù ni.
15 Jésù sọ fún un pé: “Obìnrin yìí, kí ló dé tí o fi ń sunkún? Ta lò ń wá?” Obìnrin náà rò pé ẹni tó ń tọ́jú ọgbà ni, ló bá sọ fún un pé: “Ọ̀gá, tó bá jẹ́ ìwọ lo gbé e kúrò, sọ ibi tí o tẹ́ ẹ sí fún mi, màá sì gbé e lọ.”
16 Jésù sọ fún un pé: “Màríà!” Ló bá yíjú pa dà, ó sì sọ fún un ní èdè Hébérù pé: “Rábónì!” (tó túmọ̀ sí “Olùkọ́!”)
17 Jésù sọ fún un pé: “Má rọ̀ mọ́ mi mọ́, torí mi ò tíì gòkè lọ sọ́dọ̀ Baba. Àmọ́ lọ bá àwọn arákùnrin mi, kí o sì sọ fún wọn pé, ‘Mò ń gòkè lọ sọ́dọ̀ Baba mi àti Baba yín àti sọ́dọ̀ Ọlọ́run mi àti Ọlọ́run yín.’”
18 Màríà Magidalénì wá ròyìn fún àwọn ọmọ ẹ̀yìn pé: “Mo ti rí Olúwa!” Ó sì jẹ́ kí wọ́n mọ ohun tó sọ fún òun.
19 Nígbà tí ọjọ́ ti lọ lọ́jọ́ yẹn, ní ọjọ́ kìíní ọ̀sẹ̀, tí ilẹ̀kùn ibi tí àwọn ọmọ ẹ̀yìn wà sì wà ní títì pa torí pé wọ́n ń bẹ̀rù àwọn Júù, Jésù wá, ó dúró ní àárín wọn, ó sì sọ fún wọn pé: “Àlàáfíà fún yín o.”
20 Lẹ́yìn tó sọ èyí, ó fi ọwọ́ rẹ̀ àti ẹ̀gbẹ́ rẹ̀ hàn wọ́n. Inú àwọn ọmọ ẹ̀yìn sì dùn pé wọ́n rí Olúwa.
21 Jésù tún sọ fún wọn pé: “Àlàáfíà fún yín o. Bí Baba ṣe rán mi gẹ́lẹ́ ni èmi náà ń rán yín.”
22 Lẹ́yìn tó sọ èyí, ó fẹ́ atẹ́gùn sí wọn, ó sì sọ fún wọn pé: “Ẹ gba ẹ̀mí mímọ́.
23 Tí ẹ bá dárí ẹ̀ṣẹ̀ ji ẹnikẹ́ni, wọ́n á rí ìdáríjì; tí ẹ bá ní kí àwọn ẹ̀ṣẹ̀ ẹnikẹ́ni ṣì wà, wọ́n ṣì máa wà.”
24 Àmọ́ Tọ́másì, ọ̀kan lára àwọn Méjìlá náà, tí wọ́n ń pè ní Ìbejì, kò sí lọ́dọ̀ wọn nígbà tí Jésù wá.
25 Torí náà, àwọn ọmọ ẹ̀yìn yòókù ń sọ fún un pé: “A ti rí Olúwa!” Àmọ́ ó sọ fún wọn pé: “Láìjẹ́ pé mo rí àpá ìṣó ní ọwọ́ rẹ̀, tí mo ki ìka mi bọ àpá ìṣó náà, tí mo sì ki ọwọ́ mi bọ ẹ̀gbẹ́ rẹ̀, mi ò ní gbà gbọ́ láé.”
26 Ọjọ́ mẹ́jọ lẹ́yìn náà, àwọn ọmọ ẹ̀yìn rẹ̀ tún wà nínú ilé, Tọ́másì sì wà pẹ̀lú wọn. Jésù wá, bó tiẹ̀ jẹ́ pé wọ́n ti ilẹ̀kùn pa, ó dúró ní àárín wọn, ó sì sọ pé: “Àlàáfíà fún yín o.”
27 Lẹ́yìn náà, ó sọ fún Tọ́másì pé: “Fi ìka rẹ síbí, kí o sì wo ọwọ́ mi, ki ọwọ́ rẹ bọ ẹ̀gbẹ́ mi, kí o má sì ṣiyèméjì mọ́, àmọ́ kí o gbà gbọ́.”
28 Tọ́másì dá a lóhùn pé: “Olúwa mi àti Ọlọ́run mi!”
29 Jésù sọ fún un pé: “Ṣé o ti wá gbà gbọ́ torí pé o rí mi? Aláyọ̀ ni àwọn tí kò rí, síbẹ̀ tí wọ́n gbà gbọ́.”
30 Ó dájú pé Jésù tún ṣe ọ̀pọ̀ iṣẹ́ àmì míì níṣojú àwọn ọmọ ẹ̀yìn, tí a ò kọ sínú àkájọ ìwé yìí.
31 Àmọ́ a kọ àwọn yìí sílẹ̀ kí ẹ lè gbà gbọ́ pé Jésù ni Kristi, Ọmọ Ọlọ́run, kí ẹ sì lè ní ìyè nípasẹ̀ orúkọ rẹ̀ tí ẹ bá gbà gbọ́.
2 Ní ọjọ́ Àjọyọ̀ Pẹ́ńtíkọ́sì, gbogbo wọn wà níbì kan náà, bí àjọyọ̀ náà ṣe ń lọ lọ́wọ́.
2 Lójijì, ariwo kan dún láti ọ̀run, ó dà bíi ti atẹ́gùn líle tó ń rọ́ yìì, ó sì kún gbogbo inú ilé tí wọ́n jókòó sí.
3 Wọ́n rí àwọn ohun tó jọ iná tó rí bí ahọ́n, wọ́n tú ká, ìkọ̀ọ̀kan sì bà lé ẹnì kọ̀ọ̀kan wọn,
4 gbogbo wọn wá kún fún ẹ̀mí mímọ́, wọ́n sì bẹ̀rẹ̀ sí í sọ oríṣiríṣi èdè, bí ẹ̀mí ṣe mú kí wọ́n máa sọ̀rọ̀.
5 Nígbà yẹn, àwọn Júù olùfọkànsìn láti gbogbo orílẹ̀-èdè tó wà lábẹ́ ọ̀run wà ní Jerúsálẹ́mù.
6 Nígbà tí ìró yìí dún, ọ̀pọ̀lọpọ̀ èèyàn kóra jọ, wọ́n sì ń ṣe kàyéfì, torí ẹnì kọ̀ọ̀kan wọn ń gbọ́ tí wọ́n ń sọ èdè rẹ̀.
7 Ní tòótọ́, ẹnu yà wọ́n gan-an, wọ́n sì sọ pé: “Ẹ wò ó, ará Gálílì ni gbogbo àwọn tó ń sọ̀rọ̀ yìí, àbí bẹ́ẹ̀ kọ́?
8 Báwo ló ṣe wá jẹ́ pé kálukú wa ń gbọ́ èdè ìbílẹ̀ rẹ̀?
9 Àwọn tó wà pẹ̀lú wa ni àwọn ará Pátíà, àwọn ará Mídíà àti àwọn ọmọ Élámù, àwọn tó ń gbé Mesopotámíà, Jùdíà àti Kapadókíà, Pọ́ńtù àti ìpínlẹ̀ Éṣíà,
10 Fíríjíà àti Panfílíà, Íjíbítì àti àwọn agbègbè Líbíà nítòsí Kírénè, àwọn àlejò láti Róòmù, àwọn Júù àti àwọn aláwọ̀ṣe,
11 àwọn ará Kírétè pẹ̀lú àwọn ọmọ ilẹ̀ Arébíà, gbogbo wa gbọ́ tí wọ́n ń fi èdè wa sọ nípa àwọn ohun àgbàyanu Ọlọ́run.”
12 Àní, ẹnu ya gbogbo wọn, wọ́n sì ń ṣe kàyéfì, wọ́n ń sọ fún ara wọn pé: “Kí ni èyí túmọ̀ sí?”
13 Síbẹ̀, àwọn kan ń fi wọ́n ṣe yẹ̀yẹ́, wọ́n ń sọ pé: “Wọ́n ti mu wáìnì dídùn yó.”
14 Àmọ́, Pétérù dìde dúró pẹ̀lú àwọn Mọ́kànlá náà, ó gbóhùn sókè, ó sì sọ fún wọn pé: “Ẹ̀yin èèyàn Jùdíà àti gbogbo ẹ̀yin tó ń gbé ní Jerúsálẹ́mù, ẹ jẹ́ kí ọ̀rọ̀ yìí yé yín, kí ẹ sì fara balẹ̀ gbọ́ ọ̀rọ̀ mi.
15 Ní ti tòótọ́, kì í ṣe pé àwọn èèyàn yìí mutí yó bí ẹ ṣe rò, nítorí wákàtí kẹta ọjọ́ ni.
16 Kàkà bẹ́ẹ̀, ohun tí a gbẹnu wòlíì Jóẹ́lì sọ ni pé:
17 ‘“Ní àwọn ọjọ́ ìkẹyìn,” ni Ọlọ́run wí, “èmi yóò tú lára ẹ̀mí mi sára onírúurú èèyàn, àwọn ọmọ yín lọ́kùnrin àti lóbìnrin yóò máa sọ tẹ́lẹ̀, àwọn ọ̀dọ́kùnrin yín yóò máa rí ìran, àwọn àgbà ọkùnrin yín yóò sì máa lá àlá,
18 kódà, èmi yóò tú lára ẹ̀mí mi sára àwọn ẹrúkùnrin mi àti sára àwọn ẹrúbìnrin mi ní àwọn ọjọ́ náà, wọ́n á sì máa sọ tẹ́lẹ̀.
19 Èmi yóò fi àwọn ohun ìyanu hàn ní ọ̀run lókè àti àwọn iṣẹ́ àmì ní ayé nísàlẹ̀, ẹ̀jẹ̀ àti iná pẹ̀lú èéfín tó ṣú bolẹ̀.
20 Oòrùn yóò ṣókùnkùn, òṣùpá yóò sì di ẹ̀jẹ̀, kí ọjọ́ ńlá àti ọjọ́ olókìkí Jèhófà tó dé.
21 Gbogbo ẹni tó bá ń ké pe orúkọ Jèhófà yóò sì rí ìgbàlà.”’
22 “Ẹ̀yin èèyàn Ísírẹ́lì, ẹ gbọ́ ọ̀rọ̀ yìí: Jésù ará Násárẹ́tì ni ọkùnrin tí Ọlọ́run fi hàn yín ní gbangba nípasẹ̀ àwọn iṣẹ́ agbára àti àwọn ohun ìyanu pẹ̀lú àwọn iṣẹ́ àmì tí Ọlọ́run ṣe nípasẹ̀ rẹ̀ láàárín yín, bí ẹ̀yin fúnra yín ṣe mọ̀.
23 Ọkùnrin yìí, tí a fà lé yín lọ́wọ́ nípasẹ̀ ìpinnu àti ìmọ̀ Ọlọ́run, ni ẹ ti ọwọ́ àwọn arúfin kàn mọ́gi, tí ẹ sì pa.
24 Àmọ́ Ọlọ́run jí i dìde, bó ṣe gbà á sílẹ̀ lọ́wọ́ oró ikú, torí ikú ò lè dì í mú títí lọ.
25 Dáfídì sọ nípa rẹ̀ pé: ‘Mo gbé Jèhófà síwájú mi nígbà gbogbo, ó wà ní ọwọ́ ọ̀tún mi, kí mìmì kan má bàa mì mí.
26 Nítorí èyí, ara mi yá gágá, ahọ́n mi sì ń yọ̀ gidigidi. Màá sì máa fi ìrètí gbé ayé;
27 torí o ò ní fi mí sílẹ̀ nínú Isà Òkú, bẹ́ẹ̀ ni o ò ní jẹ́ kí ẹni ìdúróṣinṣin rẹ rí ìdíbàjẹ́.
28 O ti jẹ́ kí n mọ ọ̀nà ìyè; wàá mú kí ayọ̀ púpọ̀ kún ọkàn mi níwájú rẹ.’
29 “Ẹ̀yin èèyàn, ẹ̀yin ará, ẹ jẹ́ kí n sọ̀rọ̀ ní fàlàlà fún yín nípa Dáfídì, olórí ìdílé, pé ó kú, wọ́n sin ín, ibojì rẹ̀ sì wà lọ́dọ̀ wa títí di òní yìí.
30 Nítorí pé wòlíì ni, ó sì mọ̀ pé Ọlọ́run ti búra fún òun pé òun máa gbé ọ̀kan lára àwọn ọmọ rẹ̀ gorí ìtẹ́ rẹ̀,
31 ó ti rí i tẹ́lẹ̀, ó sì sọ nípa àjíǹde Kristi, pé a kò fi í sílẹ̀ nínú Isà Òkú, bẹ́ẹ̀ ni ara rẹ̀ kò rí ìdíbàjẹ́.
32 Ọlọ́run jí Jésù yìí dìde, gbogbo wa sì jẹ́rìí sí i.
33 Tóò, nítorí pé a gbé e ga sí ọwọ́ ọ̀tún Ọlọ́run, tí ó sì gba ẹ̀mí mímọ́ tí Baba ṣèlérí, ó tú ohun tí ẹ rí, tí ẹ sì gbọ́ jáde.
34 Nítorí Dáfídì kò lọ sí ọ̀run, àmọ́ òun fúnra rẹ̀ sọ pé, ‘Jèhófà sọ fún Olúwa mi pé: “Jókòó sí ọwọ́ ọ̀tún mi
35 títí màá fi fi àwọn ọ̀tá rẹ ṣe àpótí ìtìsẹ̀ rẹ.”’
36 Nítorí náà, kí gbogbo ilé Ísírẹ́lì mọ̀ dájú pé, Jésù yìí tí ẹ kàn mọ́gi ni Ọlọ́run fi ṣe Olúwa àti Kristi.”
37 Nígbà tí wọ́n gbọ́ ọ̀rọ̀ yìí, ó gún wọn dé ọkàn, wọ́n sì sọ fún Pétérù àti àwọn àpọ́sítélì yòókù pé: “Ẹ̀yin èèyàn, ẹ̀yin ará, kí ni ká ṣe?”
38 Pétérù sọ fún wọn pé: “Ẹ ronú pìwà dà, kí a sì batisí ẹnì kọ̀ọ̀kan yín ní orúkọ Jésù Kristi, kí àwọn ẹ̀ṣẹ̀ yín lè ní ìdáríjì, ẹ ó sì gba ẹ̀bùn ọ̀fẹ́ ẹ̀mí mímọ́.
39 Nítorí ìlérí náà wà fún ẹ̀yin pẹ̀lú àwọn ọmọ yín àti fún gbogbo àwọn tó wà lọ́nà jíjìn, fún gbogbo àwọn tí Jèhófà Ọlọ́run wa bá pè wá sọ́dọ̀ ara rẹ̀.”
40 Ó tún bá wọn sọ ọ̀rọ̀ púpọ̀, ó jẹ́rìí kúnnákúnná, ó sì ń gbà wọ́n níyànjú, pé: “Ẹ gba ara yín lọ́wọ́ ìran oníbékebèke yìí.”
41 Nítorí náà, àwọn tó fi ayọ̀ gba ọ̀rọ̀ rẹ̀ ṣe ìrìbọmi, ní ọjọ́ yẹn nǹkan bí ẹgbẹ̀rún mẹ́ta (3,000) èèyàn ló dara pọ̀ mọ́ wọn.
42 Wọ́n ń tẹra mọ́ ẹ̀kọ́ àwọn àpọ́sítélì, wọ́n ń wà pa pọ̀, wọ́n ń jẹun, wọ́n sì ń gbàdúrà.
43 Ní tòótọ́, ẹ̀rù bẹ̀rẹ̀ sí í ba gbogbo èèyàn, ọ̀pọ̀ ohun ìyanu àti iṣẹ́ àmì sì bẹ̀rẹ̀ sí í ṣẹlẹ̀ látọwọ́ àwọn àpọ́sítélì.
44 Gbogbo àwọn tó di onígbàgbọ́ wà pa pọ̀, wọ́n sì jọ ń lo gbogbo ohun tí wọ́n ní,
45 wọ́n ń ta àwọn ohun ìní àti dúkìá wọn, wọ́n sì ń pín owó tí wọ́n rí níbẹ̀ fún gbogbo wọn, bí ohun tí ẹnì kọ̀ọ̀kan nílò bá ṣe pọ̀ tó.
46 Láti ọjọ́ dé ọjọ́, wọ́n ń pésẹ̀ déédéé sí tẹ́ńpìlì pẹ̀lú èrò tó ṣọ̀kan, wọ́n ń jẹun ní ilé ara wọn, wọ́n sì ń fi ayọ̀ púpọ̀ àti òótọ́ ọkàn pín oúnjẹ fún ara wọn,
47 wọ́n ń yin Ọlọ́run, wọ́n sì ń rí ojú rere lọ́dọ̀ gbogbo èèyàn. Lẹ́sẹ̀ kan náà, Jèhófà ń mú kí àwọn tó ń rí ìgbàlà dara pọ̀ mọ́ wọn lójoojúmọ́.
3 Nígbà kan, Pétérù àti Jòhánù ń lọ sí tẹ́ńpìlì lákòókò àdúrà, ní wákàtí kẹsàn-án,
2 àwọn kan sì ń gbé ọkùnrin kan tó ti yarọ láti ìgbà tí wọ́n ti bí i kọjá. Ojoojúmọ́ ni wọ́n máa ń gbé e sí tòsí ẹnu ilẹ̀kùn tẹ́ńpìlì tí wọ́n ń pè ní Ẹlẹ́wà, kó lè máa gba ọrẹ àánú lọ́wọ́ àwọn tó ń wọ tẹ́ńpìlì.
3 Nígbà tí ọkùnrin náà tajú kán rí Pétérù àti Jòhánù tí wọ́n fẹ́ wọ tẹ́ńpìlì, ó bẹ̀rẹ̀ sí í béèrè ọrẹ àánú lọ́wọ́ wọn.
4 Àmọ́, Pétérù àti Jòhánù tẹjú mọ́ ọn, wọ́n sì sọ pé: “Wò wá.”
5 Ló bá ń wò wọ́n, ó sì ń retí pé òun máa rí nǹkan gbà lọ́wọ́ wọn.
6 Àmọ́ Pétérù sọ pé: “Mi ò ní fàdákà àti wúrà, àmọ́ ohun tí mo ní ni màá fún ọ. Ní orúkọ Jésù Kristi ará Násárẹ́tì, máa rìn!”
7 Ló bá di ọwọ́ ọ̀tún rẹ̀ mú, ó sì gbé e dìde. Lẹ́sẹ̀kẹsẹ̀, ẹsẹ̀ rẹ̀ àti ọrùn ẹsẹ̀ rẹ̀ le gírígírí;
8 ó fò sókè, ó sì bẹ̀rẹ̀ sí í rìn, ó tẹ̀ lé wọn wọ tẹ́ńpìlì, ó ń rìn, ó ń fò sókè, ó sì ń yin Ọlọ́run.
9 Gbogbo èèyàn sì rí i tó ń rìn, tó sì ń yin Ọlọ́run.
10 Wọ́n dá a mọ̀ pé òun ni ọkùnrin tó máa ń jókòó síbi Ẹnubodè Ẹlẹ́wà tó wà ní tẹ́ńpìlì láti máa gba ọrẹ àánú, ẹnu yà wọ́n gidigidi, ohun tó ṣẹlẹ̀ sí i sì múnú wọn dùn gan-an.
11 Nígbà tí ọkùnrin náà ṣì di Pétérù àti Jòhánù mú, gbogbo èèyàn sáré lọ bá wọn níbi tí wọ́n ń pè ní Ọ̀dẹ̀dẹ̀ Sólómọ́nì, ẹnu yà wọ́n gidigidi.
12 Nígbà tí Pétérù rí ohun tó ṣẹlẹ̀, ọ́ sọ fún àwọn èèyàn náà pé: “Ẹ̀yin èèyàn Ísírẹ́lì, kí ló dé tọ́rọ̀ yìí fi ń yà yín lẹ́nu? Kí ló dé tí ẹ fi ń wò wá bíi pé agbára wa ló tó bẹ́ẹ̀, àbí torí pé ìfọkànsin Ọlọ́run tí a ní la fi mú kí ọkùnrin yìí máa rìn?
13 Ọlọ́run Ábúráhámù àti ti Ísákì àti ti Jékọ́bù, Ọlọ́run àwọn baba ńlá wa, ti ṣe Jésù, Ìránṣẹ́ rẹ̀ lógo, ẹni tí ẹ fà lé àwọn èèyàn lọ́wọ́, tí ẹ sì sọ níwájú Pílátù pé ẹ ò mọ̀ rí, bó tilẹ̀ jẹ́ pé ó ti pinnu pé òun máa dá a sílẹ̀.
14 Bẹ́ẹ̀ ni, ẹ sọ pé ẹ ò mọ ẹni mímọ́ àti olódodo yẹn rí, ẹ sì ní kí wọ́n fún yín ní ọkùnrin tó jẹ́ apààyàn,
15 ẹ wá pa Olórí Aṣojú ìyè. Àmọ́ Ọlọ́run gbé e dìde kúrò nínú ikú, òtítọ́ yìí ni àwa ń jẹ́rìí sí.
16 Nípasẹ̀ orúkọ rẹ̀ àti nípa ìgbàgbọ́ tí a ní nínú orúkọ rẹ̀, ni ara ọkùnrin tí ẹ rí, tí ẹ sì mọ̀ yìí fi yá. Ìgbàgbọ́ tí a ní nípasẹ̀ rẹ̀ ló mú ara ọkùnrin yìí dá ṣáṣá níṣojú gbogbo yín.
17 Ní báyìí, ẹ̀yin ará, mo mọ̀ pé àìmọ̀kan ló sún yín ṣe é, bí àwọn alákòóso yín náà ti ṣe.
18 Àmọ́ ọ̀nà yìí ni Ọlọ́run gbà mú àwọn ohun tó ti kéde tẹ́lẹ̀ látẹnu gbogbo àwọn wòlíì ṣẹ, pé Kristi òun máa jìyà.
19 “Nítorí náà, ẹ ronú pìwà dà, kí ẹ sì yí pa dà, kí Ọlọ́run lè pa àwọn ẹ̀ṣẹ̀ yín rẹ́, kí àwọn àsìkò ìtura lè wá látọ̀dọ̀ Jèhófà fúnra rẹ̀,
20 kí ó sì lè rán Kristi tí ó ti yàn nítorí yín, ìyẹn Jésù.
21 Ọ̀run gbọ́dọ̀ gba ẹni yìí sínú ara rẹ̀ títí di àwọn àkókò ìmúbọ̀sípò gbogbo ohun tí Ọlọ́run sọ látẹnu àwọn wòlíì rẹ̀ mímọ́ ti ìgbà àtijọ́.
22 Kódà, Mósè sọ pé: ‘Jèhófà Ọlọ́run yín máa gbé wòlíì kan bí èmi dìde fún yín láàárín àwọn arákùnrin yín. Ẹ gbọ́dọ̀ fetí sí ohun tó bá sọ fún yín.
23 Ní tòótọ́, ẹni tí kò bá fetí sí Wòlíì yẹn ni a ó pa run pátápátá kúrò láàárín àwọn èèyàn.’
24 Gbogbo àwọn wòlíì, látorí Sámúẹ́lì àti àwọn tó tẹ̀ lé e, gbogbo wọn ti sọ̀rọ̀, wọ́n sì kéde àwọn ọjọ́ yìí lọ́nà tó ṣe kedere.
25 Ẹ̀yin ni ọmọ àwọn wòlíì àti ti májẹ̀mú tí Ọlọ́run bá àwọn baba ńlá yín dá, tí ó sọ fún Ábúráhámù pé: ‘Gbogbo ìdílé tó wà láyé yóò rí ìbùkún nípasẹ̀ ọmọ rẹ.’
26 Ẹ̀yin ni Ọlọ́run kọ́kọ́ rán Ìránṣẹ́ rẹ̀ sí, lẹ́yìn tí ó gbé e dìde, kí ó lè bù kún yín láti mú kí ẹnì kọ̀ọ̀kan yín yí pa dà kúrò nínú àwọn iṣẹ́ ibi rẹ̀.”
6 Lákòókò yẹn, bí àwọn ọmọ ẹ̀yìn ṣe ń pọ̀ sí i, àwọn Júù tó ń sọ èdè Gíríìkì bẹ̀rẹ̀ sí í ṣàròyé nípa àwọn Júù tó ń sọ èdè Hébérù, nítorí pé àwọn tó ń pín nǹkan lójoojúmọ́ ń gbójú fo àwọn opó wọn.
2 Ni àwọn Méjìlá náà bá pe ọ̀pọ̀lọpọ̀ ọmọ ẹ̀yìn jọ, wọ́n sì sọ pé: “Kò tọ́ kí a fi ọ̀rọ̀ Ọlọ́run sílẹ̀ ká wá máa pín oúnjẹ sórí tábìlì.
3 Nítorí náà, ẹ̀yin ará, ẹ yan àwọn ọkùnrin méje láàárín yín tí wọ́n lórúkọ rere, tí wọ́n kún fún ẹ̀mí àti ọgbọ́n, kí a lè yàn wọ́n láti máa bójú tó ọ̀ràn tó pọn dandan yìí;
4 àmọ́, àwa á gbájú mọ́ àdúrà àti iṣẹ́ òjíṣẹ́ ọ̀rọ̀ náà.”
5 Ohun tí wọ́n sọ dùn mọ́ gbogbo àwọn èèyàn náà nínú, wọ́n sì yan Sítéfánù, ọkùnrin tó kún fún ìgbàgbọ́ àti ẹ̀mí mímọ́ pẹ̀lú Fílípì, Pírókórọ́sì, Níkánọ̀, Tímónì, Páménásì àti Níkóláósì tó jẹ́ aláwọ̀ṣe ará Áńtíókù.
6 Wọ́n mú wọn wá sọ́dọ̀ àwọn àpọ́sítélì, lẹ́yìn tí àwọn àpọ́sítélì gbàdúrà, wọ́n gbé ọwọ́ lé wọn.
7 Nítorí náà, ọ̀rọ̀ Ọlọ́run ń gbilẹ̀ nìṣó, iye àwọn ọmọ ẹ̀yìn sì ń pọ̀ sí i gidigidi ní Jerúsálẹ́mù; ọ̀pọ̀lọpọ̀ àwọn àlùfáà sì bẹ̀rẹ̀ sí í tẹ́wọ́ gba ìgbàgbọ́ náà.
8 Nígbà náà, Sítéfánù, tó kún fún oore Ọlọ́run àti agbára, ń ṣe àwọn ohun ìyanu ńlá àti àwọn iṣẹ́ àmì láàárín àwọn èèyàn.
9 Àmọ́ àwọn ọkùnrin kan látinú àwùjọ tí wọ́n ń pè ní Sínágọ́gù Àwọn Olómìnira wá, pẹ̀lú àwọn ará Kírénè àti àwọn ará Alẹkisáńdíríà àti lára àwọn tó wá láti Sìlíṣíà àti Éṣíà, wọ́n wá bá Sítéfánù fa ọ̀rọ̀.
10 Àmọ́ wọn ò lè dúró níwájú rẹ̀ nítorí ọgbọ́n àti ẹ̀mí tó fi ń sọ̀rọ̀.
11 Lẹ́yìn náà, wọ́n sún àwọn kan ní bòókẹ́lẹ́ pé kí wọ́n sọ pé: “A gbọ́ tó ń sọ ọ̀rọ̀ òdì sí Mósè àti Ọlọ́run.”
12 Wọ́n ru àwọn èèyàn àti àwọn àgbààgbà pẹ̀lú àwọn akọ̀wé òfin sókè, wọ́n wá bá a lójijì, wọ́n fipá gbá a mú, wọ́n sì mú un lọ sí Sàhẹ́ndìrìn.
13 Wọ́n mú àwọn ẹlẹ́rìí èké wá, tí wọ́n sọ pé: “Ọkùnrin yìí kò jáwọ́ nínú sísọ ọ̀rọ̀ òdì sí ibi mímọ́ yìí àti sí Òfin.
14 Bí àpẹẹrẹ, a gbọ́ tó sọ pé Jésù ará Násárẹ́tì máa wó ibí yìí palẹ̀, á sì yí àwọn àṣà tí Mósè fi lé wa lọ́wọ́ pa dà.”
15 Bí gbogbo àwọn tó jókòó ní Sàhẹ́ndìrìn ṣe tẹjú mọ́ ọn, wọ́n rí i pé ojú rẹ̀ dà bí ojú áńgẹ́lì.
8 Sọ́ọ̀lù, ní tirẹ̀, fọwọ́ sí bí wọ́n ṣe pa Sítéfánù. Ní ọjọ́ yẹn, wọ́n bẹ̀rẹ̀ sí í ṣe inúnibíni tó lágbára sí ìjọ tó wà ní Jerúsálẹ́mù; gbogbo àwọn ọmọ ẹ̀yìn tú ká lọ sí gbogbo agbègbè Jùdíà àti Samáríà, àwọn àpọ́sítélì nìkan ni kò tú ká.
2 Àmọ́ àwọn ọkùnrin olùfọkànsìn gbé Sítéfánù lọ sin, wọ́n sì ṣọ̀fọ̀ gan-an nítorí rẹ̀.
3 Ṣùgbọ́n Sọ́ọ̀lù bẹ̀rẹ̀ sí í hùwà ìkà sí ìjọ. Bó ṣe ń jáde nínú ilé kan ló ń wọ òmíì, ó ń wọ́ tọkùnrin tobìnrin jáde, ó sì ń jù wọ́n sẹ́wọ̀n.
4 Síbẹ̀, àwọn tó ti tú ká ń lọ káàkiri ilẹ̀ náà, wọ́n ń kéde ìhìn rere ọ̀rọ̀ náà.
5 Lásìkò yìí, Fílípì lọ sí ìlú Samáríà, ó sì bẹ̀rẹ̀ sí í wàásù nípa Kristi fún wọn.
6 Ọ̀pọ̀ èèyàn pọkàn pọ̀ sórí ohun tí Fílípì ń sọ, wọ́n ń fetí sílẹ̀, wọ́n sì ń wo àwọn iṣẹ́ àmì tó ń ṣe.
7 Nítorí ọ̀pọ̀ ló ní àwọn ẹ̀mí àìmọ́, àwọn ẹ̀mí yìí á kígbe ní ohùn rara, wọ́n á sì jáde. Yàtọ̀ síyẹn, ọ̀pọ̀ àwọn tó ní àrùn rọpárọsẹ̀ àti àwọn tó yarọ rí ìwòsàn.
8 Nítorí náà, ìdùnnú ṣubú layọ̀ ní ìlú yẹn.
9 Lákòókò yẹn, ọkùnrin kan wà tó ń jẹ́ Símónì ní ìlú náà, ṣáájú àkókò yìí, ó ti ń ṣe iṣẹ́ idán pípa, ó ń mú kí ẹnu ya orílẹ̀-èdè Samáríà, ó sì ń sọ pé ẹni ńlá ni òun.
10 Gbogbo wọn, látorí ẹni tó kéré jù lọ dórí ẹni tó tóbi jù lọ, ló ń fiyè sí i, tí wọ́n sì ń sọ pé: “Ọkùnrin yìí ni Agbára Ọlọ́run, tí à ń pè ní Títóbi.”
11 Nítorí náà, wọ́n á fiyè sí i torí pé ó ti pẹ́ díẹ̀ tó ti ń fi iṣẹ́ idán rẹ̀ mú kí ẹnu yà wọ́n.
12 Àmọ́ nígbà tí wọ́n gba Fílípì gbọ́, ẹni tó ń kéde ìhìn rere Ìjọba Ọlọ́run àti orúkọ Jésù Kristi, tọkùnrin tobìnrin wọn sì ń ṣèrìbọmi.
13 Símónì náà di onígbàgbọ́, lẹ́yìn tó ṣèrìbọmi, ó wà pẹ̀lú Fílípì; ó sì ń yà á lẹ́nu bó ṣe ń rí àwọn iṣẹ́ àmì àti àwọn iṣẹ́ agbára ńlá tó ń ṣẹlẹ̀.
14 Nígbà tí àwọn àpọ́sítélì tó wà ní Jerúsálẹ́mù gbọ́ pé Samáríà ti gba ọ̀rọ̀ Ọlọ́run, wọ́n rán Pétérù àti Jòhánù sí wọn;
15 àwọn yìí wá, wọ́n sì gbàdúrà fún wọn kí wọ́n lè gba ẹ̀mí mímọ́.
16 Nítorí kò tíì bà lé ẹnikẹ́ni nínú wọn, a kàn ṣì batisí wọn ní orúkọ Jésù Olúwa ni.
17 Nígbà náà, wọ́n gbé ọwọ́ lé wọn, wọ́n sì bẹ̀rẹ̀ sí í rí ẹ̀mí mímọ́ gbà.
18 Nígbà tí Símónì rí i pé àwọn èèyàn ń rí ẹ̀mí gbà tí àwọn àpọ́sítélì bá ti gbọ́wọ́ lé wọn, ó fi owó lọ̀ wọ́n,
19 ó sọ pé: “Ẹ fún èmi náà ní àṣẹ yìí, kí ẹnikẹ́ni tí mo bá gbé ọwọ́ mi lé lè rí ẹ̀mí mímọ́ gbà.”
20 Àmọ́ Pétérù sọ fún un pé: “Kí fàdákà rẹ ṣègbé pẹ̀lú rẹ, torí o rò pé o lè fi owó ra ẹ̀bùn ọ̀fẹ́ Ọlọ́run.
21 O kò ní ipa tàbí ìpín kankan nínú ọ̀rọ̀ yìí, nítorí pé ọkàn rẹ kò tọ́ lójú Ọlọ́run.
22 Torí náà, ronú pìwà dà ìwà búburú rẹ yìí, kí o sì rawọ́ ẹ̀bẹ̀ sí Jèhófà pé, tó bá ṣeé ṣe, kí ó dárí èrò ibi tó wà lọ́kàn rẹ jì ọ́;
23 torí mo rí i pé májèlé kíkorò àti ẹrú àìṣòdodo ni ọ́.”
24 Ni Símónì bá dá wọn lóhùn pé: “Ẹ bá mi rawọ́ ẹ̀bẹ̀ sí Jèhófà kí ìkankan nínú ohun tí ẹ sọ má bàa ṣẹlẹ̀ sí mi.”
25 Nítorí náà, nígbà tí wọ́n ti jẹ́rìí kúnnákúnná, tí wọ́n sì ti sọ ọ̀rọ̀ Jèhófà, wọ́n bẹ̀rẹ̀ ìrìn wọn pa dà sí Jerúsálẹ́mù, wọ́n sì ń kéde ìhìn rere ní ọ̀pọ̀ abúlé àwọn ará Samáríà.
26 Àmọ́, áńgẹ́lì Jèhófà bá Fílípì sọ̀rọ̀, ó ní: “Dìde kí o sì lọ sí gúúsù ní ọ̀nà tó lọ láti Jerúsálẹ́mù sí Gásà.” (Èyí jẹ́ ọ̀nà aṣálẹ̀.)
27 Ló bá dìde, ó lọ, sì wò ó! ìwẹ̀fà ará Etiópíà kan, ọkùnrin tó wà nípò àṣẹ lábẹ́ Káńdésì ọbabìnrin àwọn ará Etiópíà, òun ló ń bójú tó gbogbo ìṣúra rẹ̀. Ó lọ jọ́sìn ní Jerúsálẹ́mù,
28 ó sì ń pa dà bọ̀, ó jókòó sínú kẹ̀kẹ́ ẹṣin rẹ̀, ó sì ń ka ìwé wòlíì Àìsáyà sókè.
29 Nítorí náà, ẹ̀mí sọ fún Fílípì pé: “Lọ, kí o sì sún mọ́ kẹ̀kẹ́ ẹṣin yìí.”
30 Fílípì sáré lọ sí ẹ̀gbẹ́ rẹ̀, ó sì gbọ́ tí ó ń ka ìwé wòlíì Àìsáyà sókè, ó wá bi í pé: “Ǹjẹ́ o tiẹ̀ lóye ohun tí ò ń kà?”
31 Ó dáhùn pé: “Báwo ni mo ṣe lè lóye, láìjẹ́ pé ẹnì kan tọ́ mi sọ́nà?” Torí náà, ó rọ Fílípì pé kó gòkè, kó sì jókòó pẹ̀lú òun.
32 Àyọkà Ìwé Mímọ́ tó ń kà nìyí: “Wọ́n mú un wá bí àgùntàn sí ibi tí wọ́n ti fẹ́ pa á, bí ọ̀dọ́ àgùntàn tó dákẹ́ níwájú àwọn tó ń rẹ́ irun rẹ̀, bẹ́ẹ̀ ni kò la ẹnu rẹ̀.
33 Nígbà tí wọ́n ń pẹ̀gàn rẹ̀, wọn ò ṣe ìdájọ́ òdodo fún un. Ta ló máa sọ kúlẹ̀kúlẹ̀ ìran rẹ̀? Nítorí wọ́n gba ẹ̀mí rẹ̀ kúrò ní ayé.”
34 Ìwẹ̀fà náà wá béèrè lọ́wọ́ Fílípì pé: “Mo bẹ̀ ọ́, ta ni wòlíì náà ń sọ nípa rẹ̀? Ṣé nípa ara rẹ̀ ni àbí ẹlòmíì?”
35 Ni Fílípì bá tẹnu bọ̀rọ̀, ó bẹ̀rẹ̀ pẹ̀lú Ìwé Mímọ́ yìí, ó sì kéde ìhìn rere nípa Jésù fún un.
36 Bí wọ́n ṣe ń lọ lójú ọ̀nà, wọ́n dé ibi tí omi wà, ìwẹ̀fà náà sì sọ pé: “Wò ó! Omi rèé; kí ló ń dá mi dúró láti ṣèrìbọmi?”
38 Ló bá pàṣẹ pé kí kẹ̀kẹ́ ẹṣin náà dúró, Fílípì àti ìwẹ̀fà náà wá wọ inú omi, Fílípì sì ṣèrìbọmi fún un.
39 Nígbà tí wọ́n jáde nínú omi, ní kíá, ẹ̀mí Jèhófà darí Fílípì lọ, ìwẹ̀fà náà kò sì rí i mọ́, àmọ́ ó bá ọ̀nà rẹ̀ lọ, inú rẹ̀ sì ń dùn.
40 Ní ti Fílípì, ó bá ara rẹ̀ ní Áṣídódù, ó gba ìpínlẹ̀ náà kọjá, ó sì ń kéde ìhìn rere fún gbogbo àwọn ìlú títí ó fi dé Kesaríà.
9 Àmọ́ Sọ́ọ̀lù, tí inú rẹ̀ ṣì ń ru, tó sì ń fikú halẹ̀ mọ́ àwọn ọmọ ẹ̀yìn Olúwa, lọ bá àlùfáà àgbà,
2 ó sì ní kí ó fún òun ní àwọn lẹ́tà sí àwọn sínágọ́gù ní Damásíkù, kí ó lè mú ẹnikẹ́ni tó bá rí tí ó jẹ́ ti Ọ̀nà Náà wá sí Jerúsálẹ́mù ní dídè, àti ọkùnrin àti obìnrin.
3 Bí ó ṣe ń rin ìrìn àjò lọ, tó sì ń sún mọ́ Damásíkù, lójijì, ìmọ́lẹ̀ kan láti ọ̀run kọ mànà yí i ká,
4 ó ṣubú lulẹ̀, ó sì gbọ́ tí ohùn kan sọ fún un pé: “Sọ́ọ̀lù, Sọ́ọ̀lù, kí nìdí tí o fi ń ṣe inúnibíni sí mi?”
5 Ó béèrè pé: “Ta ni ọ́, Olúwa?” Ó sọ pé: “Èmi ni Jésù, ẹni tí ò ń ṣe inúnibíni sí.
6 Ní báyìí, dìde, kí o sì wọnú ìlú, wọ́n á sọ ohun tí o máa ṣe fún ọ.”
7 Àwọn ọkùnrin tí wọ́n jọ ń rin ìrìn àjò dúró, wọn ò lè sọ̀rọ̀, ní tòótọ́, wọ́n ń gbọ́ ìró, àmọ́ wọn ò rí ẹnì kankan.
8 Sọ́ọ̀lù wá dìde nílẹ̀, bó tiẹ̀ jẹ́ pé ojú rẹ̀ là sílẹ̀, kò rí nǹkan kan. Torí náà, wọ́n dì í lọ́wọ́ mú, wọ́n sì mú un wọ Damásíkù.
9 Ọjọ́ mẹ́ta ni kò fi rí nǹkan kan, kò jẹ, bẹ́ẹ̀ ni kò mu.
10 Ọmọ ẹ̀yìn kan wà ní Damásíkù tó ń jẹ́ Ananáyà, Olúwa sọ fún un nínú ìran pé: “Ananáyà!” Ó sọ pé: “Èmi nìyí, Olúwa.”
11 Olúwa sọ fún un pé: “Dìde, lọ sí ojú ọ̀nà tí wọ́n ń pè ní Títọ́, kí o sì wá ọkùnrin kan tó ń jẹ́ Sọ́ọ̀lù láti Tásù ní ilé Júdásì. Wò ó! ó ń gbàdúrà,
12 àti pé nínú ìran, ó ti rí ọkùnrin kan tó ń jẹ́ Ananáyà tí ó wọlé wá, tí ó sì gbé ọwọ́ lé e kí ó lè tún máa ríran.”
13 Àmọ́ Ananáyà dáhùn pé: “Olúwa, mo ti gbọ́ nípa ọkùnrin yìí lẹ́nu ọ̀pọ̀ èèyàn, mo ti gbọ́ gbogbo jàǹbá tó ṣe sí àwọn ẹni mímọ́ rẹ ní Jerúsálẹ́mù.
14 Ní báyìí, ó ti gba àṣẹ lọ́wọ́ àwọn olórí àlùfáà láti mú gbogbo àwọn tó ń ké pe orúkọ rẹ.”
15 Àmọ́ Olúwa sọ fún un pé: “Lọ! nítorí ohun èlò tí a ti yàn ni ọkùnrin yìí jẹ́ fún mi láti mú orúkọ mi lọ sọ́dọ̀ àwọn orílẹ̀-èdè àti àwọn ọba àti àwọn ọmọ Ísírẹ́lì.
16 Nítorí màá fi hàn án ní kedere bí ìyà tó máa jẹ nítorí orúkọ mi ṣe máa pọ̀ tó.”
17 Nítorí náà, Ananáyà lọ, ó sì wọ ilé náà, ó gbé ọwọ́ lé e, ó sì sọ pé: “Sọ́ọ̀lù, arákùnrin, Jésù Olúwa tó fara hàn ọ́ lójú ọ̀nà tí ò ń gbà bọ̀ ló rán mi kí o lè tún máa ríran, kí o sì kún fún ẹ̀mí mímọ́.”
18 Lẹ́sẹ̀kẹsẹ̀, ohun tó rí bí ìpẹ́ já bọ́ láti ojú rẹ̀, ó sì tún ríran. Lẹ́yìn náà, ó dìde, ó sì ṣèrìbọmi,
19 ó jẹun, ó sì lókun. Ó lo ọjọ́ mélòó kan pẹ̀lú àwọn ọmọ ẹ̀yìn ní Damásíkù,
20 lẹ́sẹ̀kẹsẹ̀, ó bẹ̀rẹ̀ sí í wàásù nípa Jésù nínú àwọn sínágọ́gù, pé ẹni yìí ni Ọmọ Ọlọ́run.
21 Àmọ́ ẹnu ya gbogbo àwọn tó ń gbọ́ ọ̀rọ̀ rẹ̀, wọ́n sì ń sọ pé: “Ọkùnrin yìí kọ́ ló ń kó àwọn tó wà ní Jerúsálẹ́mù, tí wọ́n ń ké pe orúkọ yìí ni? Ṣé kì í ṣe torí kó lè fàṣẹ mú wọn, kó sì mú wọn lọ sọ́dọ̀ àwọn olórí àlùfáà ló ṣe wá síbí ni?”
22 Àmọ́ Sọ́ọ̀lù ń gba agbára kún agbára, ó sì ń pa àwọn Júù tó ń gbé ní Damásíkù lẹ́nu mọ́, bí ó ṣe ń fi ẹ̀rí tó bọ́gbọ́n mu hàn pé Jésù ni Kristi náà.
23 Lẹ́yìn ọ̀pọ̀ ọjọ́, àwọn Júù gbìmọ̀ pọ̀ láti pa á.
24 Àmọ́, Sọ́ọ̀lù gbọ́ nípa ohun tí wọ́n ń gbèrò sí òun. Kódà, tọ̀sántòru ni wọ́n ń ṣọ́ àwọn ẹnubodè lójú méjèèjì, kí wọ́n lè pa á.
25 Torí náà, àwọn ọmọ ẹ̀yìn rẹ̀ gbé e, wọ́n sì sọ̀ ọ́ kalẹ̀ gba ojú ihò kan lára ògiri lóru, wọ́n sọ̀ ọ́ kalẹ̀ nínú apẹ̀rẹ̀.
26 Nígbà tó dé Jerúsálẹ́mù, ó sapá láti dara pọ̀ mọ́ àwọn ọmọ ẹ̀yìn, àmọ́ gbogbo wọn ń bẹ̀rù rẹ̀, torí wọn ò gbà gbọ́ pé ọmọ ẹ̀yìn ni.
27 Nítorí náà, Bánábà ràn án lọ́wọ́, ó mú un lọ bá àwọn àpọ́sítélì, ó sì sọ kúlẹ̀kúlẹ̀ bí ó ṣe rí Olúwa ní ojú ọ̀nà fún wọn àti pé Olúwa bá a sọ̀rọ̀. Ó tún sọ bó ṣe fìgboyà sọ̀rọ̀ nípa orúkọ Jésù ní Damásíkù.
28 Nítorí náà, ó dúró tì wọ́n, ó sì ń rìn fàlàlà ní Jerúsálẹ́mù, ó ń fìgboyà sọ̀rọ̀ nípa orúkọ Olúwa.
29 Ó ń sọ̀rọ̀, ó sì ń bá àwọn Júù tó ń sọ èdè Gíríìkì fa ọ̀rọ̀, àmọ́ àwọn yìí gbìyànjú láti pa á.
30 Nígbà tí àwọn ará gbọ́ nípa èyí, wọ́n mú un wá sí Kesaríà, wọ́n sì rán an lọ sí Tásù.
31 Ní tòótọ́, nígbà náà, ìjọ tó wà jákèjádò Jùdíà àti Gálílì àti Samáríà wọnú àkókò àlàáfíà, à ń gbé e ró; ó ń gbèrú sí i bó ṣe ń rìn nínú ìbẹ̀rù Jèhófà àti nínú ìtùnú ẹ̀mí mímọ́.
32 Bí Pétérù ṣe ń rìnrìn àjò gba gbogbo agbègbè yẹn kọjá, ó wá sọ́dọ̀ àwọn ẹni mímọ́ tó ń gbé ní Lídà.
33 Ó rí ọkùnrin kan níbẹ̀ tó ń jẹ́ Énéà, ọdún mẹ́jọ ló ti wà ní ìdùbúlẹ̀ lórí ibùsùn rẹ̀, torí pé ó ní àrùn rọpárọsẹ̀.
34 Pétérù sọ fún un pé: “Énéà, Jésù Kristi mú ọ lára dá. Dìde, kí o sì tẹ́ ibùsùn rẹ.” Lẹ́sẹ̀kẹsẹ̀, ó dìde.
35 Nígbà tí gbogbo àwọn tó ń gbé ní Lídà àti Pẹ̀tẹ́lẹ̀ Ṣárónì rí i, wọ́n yíjú sọ́dọ̀ Olúwa.
36 Ọmọ ẹ̀yìn kan wà ní Jópà tó ń jẹ́ Tàbítà, èyí tó túmọ̀ sí “Dọ́káàsì,” tí a bá túmọ̀ rẹ̀. Àwọn iṣẹ́ rere àti ọrẹ àánú tó ń fúnni pọ̀ gidigidi.
37 Àmọ́ lákòókò yẹn, ó ṣàìsàn, ó sì kú. Torí náà, wọ́n wẹ̀ ẹ́, wọ́n sì tẹ́ ẹ sí yàrá òkè.
38 Nígbà tí àwọn ọmọ ẹ̀yìn gbọ́ pé Pétérù wà ní Lídà, torí pé Lídà ò jìnnà sí Jópà, wọ́n rán ọkùnrin méjì lọ bá a láti pàrọwà fún un pé: “Jọ̀wọ́ tètè máa bọ̀ lọ́dọ̀ wa.”
39 Ni Pétérù bá dìde, ó sì bá wọn lọ. Nígbà tó débẹ̀, wọ́n mú un lọ sí yàrá òkè; gbogbo àwọn opó sì wá sọ́dọ̀ rẹ̀, wọ́n ń sunkún, wọ́n sì ń fi ọ̀pọ̀ aṣọ àti ẹ̀wù tí Dọ́káàsì ti ṣe nígbà tó wà lọ́dọ̀ wọn hàn án.
40 Pétérù wá ní kí gbogbo èèyàn bọ́ síta, ó kúnlẹ̀, ó sì gbàdúrà. Lẹ́yìn náà, ó yíjú sí òkú náà, ó sọ pé: “Tàbítà, dìde!” Obìnrin náà lajú, bó ṣe tajú kán rí Pétérù, ó dìde jókòó.
41 Pétérù na ọwọ́ sí i, ó gbé e dìde, ó sì pe àwọn ẹni mímọ́ àti àwọn opó, ó wá fà á lé wọn lọ́wọ́ láàyè.
42 Ohun tó ṣẹlẹ̀ yìí tàn káàkiri Jópà, ọ̀pọ̀ èèyàn sì di onígbàgbọ́ nínú Olúwa.
43 Ó lo ọjọ́ mélòó kan sí i ní Jópà lọ́dọ̀ oníṣẹ́ awọ kan tó ń jẹ́ Símónì.
10 Ọkùnrin kan wà ní Kesaríà tó ń jẹ́ Kọ̀nílíù, ọ̀gá ọmọ ogun kan nínú àwùjọ tí wọ́n ń pè ní àwùjọ Ítálì.
2 Onífọkànsìn tó bẹ̀rù Ọlọ́run ni òun àti gbogbo agbo ilé rẹ̀, ó ń fún àwọn èèyàn ní ọ̀pọ̀ ọrẹ àánú, ó sì máa ń rawọ́ ẹ̀bẹ̀ sí Ọlọ́run nígbà gbogbo.
3 Ní nǹkan bí wákàtí kẹsàn-án ọjọ́, ó rí áńgẹ́lì Ọlọ́run kedere nínú ìran, tí ó wọlé wá bá a, ó sì sọ pé: “Kọ̀nílíù!”
4 Kọ̀nílíù tẹjú mọ́ ọn, ẹ̀rù ń bà á, ó sì bi í pé: “Ṣé kò sí o, Olúwa?” Ó sọ fún un pé: “Àwọn àdúrà àti àwọn ọrẹ àánú rẹ ti dé iwájú Ọlọ́run, ó sì ti mú kó rántí rẹ.
5 Nítorí náà, rán àwọn èèyàn sí Jópà, kí o sì ní kí wọ́n pe ọkùnrin kan tó ń jẹ́ Símónì, tí wọ́n tún ń pè ní Pétérù wá.
6 Ọkùnrin yìí ni àlejò tó wà lọ́dọ̀ Símónì, oníṣẹ́ awọ, tó ní ilé sétí òkun.”
7 Gbàrà tí áńgẹ́lì tó bá a sọ̀rọ̀ lọ, ó pe méjì lára àwọn ìránṣẹ́ rẹ̀ àti ọmọ ogun kan tó jẹ́ onífọkànsìn lára àwọn tó ń ṣèránṣẹ́ fún un,
8 ó sọ gbogbo ohun tó ṣẹlẹ̀ fún wọn, ó sì rán wọn lọ sí Jópà.
9 Lọ́jọ́ kejì, bí wọ́n ṣe ń bá ìrìn àjò wọn lọ, tí wọ́n sì ń sún mọ́ ìlú náà, Pétérù lọ sórí ilé ní nǹkan bíi wákàtí kẹfà láti gbàdúrà.
10 Àmọ́ ebi bẹ̀rẹ̀ sí í pa á gan-an, ó sì fẹ́ jẹun. Bí wọ́n ṣe ń ṣe oúnjẹ lọ́wọ́, ó bọ́ sójú ìran,
11 ó rí i tí ọ̀run ṣí sílẹ̀, ohun kan sì ń sọ̀ kalẹ̀ tó dà bí aṣọ ọ̀gbọ̀ fífẹ̀ tí wọ́n ń fi àwọn igun rẹ̀ mẹ́rẹ̀ẹ̀rin sọ̀ ọ́ kalẹ̀ sí ayé;
12 oríṣiríṣi ẹranko ẹlẹ́sẹ̀ mẹ́rin àti àwọn ẹran tó ń fàyà fà lórí ilẹ̀ pẹ̀lú àwọn ẹyẹ ojú ọ̀run ló wà nínú rẹ̀.
13 Lẹ́yìn náà, ohùn kan sọ fún un pé: “Dìde, Pétérù, máa pa, kí o sì máa jẹ!”
14 Àmọ́ Pétérù sọ pé: “Rárá o, Olúwa, mi ò jẹ ohunkóhun tó jẹ́ ẹlẹ́gbin tàbí aláìmọ́ rí.”
15 Ohùn náà tún sọ fún un lẹ́ẹ̀kejì pé: “Yéé pe ohun tí Ọlọ́run ti wẹ̀ mọ́ ní ẹlẹ́gbin.”
16 Èyí ṣẹlẹ̀ nígbà kẹta, lẹ́sẹ̀kẹsẹ̀, a gbé e lọ sí ọ̀run.
17 Nígbà tí Pétérù ṣì ń ṣe kàyéfì nípa ohun tí ìran tó rí túmọ̀ sí, àwọn ọkùnrin tí Kọ̀nílíù rán níṣẹ́ wá béèrè ibi tí ilé Símónì wà, wọ́n sì dúró sí ẹnubodè.
18 Wọ́n nahùn sókè, wọ́n sì béèrè bóyá wọ́n gba Símónì tí wọ́n ń pè ní Pétérù lálejò níbẹ̀.
19 Bí Pétérù ṣe ń ronú nípa ìran náà lọ́wọ́, ẹ̀mí sọ fún un pé: “Wò ó! Àwọn ọkùnrin mẹ́ta ń béèrè rẹ.
20 Torí náà, dìde, sọ̀ kalẹ̀, kí o sì bá wọn lọ, má ṣiyèméjì rárá, nítorí èmi ni mo rán wọn wá.”
21 Pétérù bá sọ̀ kalẹ̀ lọ bá àwọn ọkùnrin náà, ó sì sọ pé: “Èmi ni ẹni tí ẹ̀ ń wá. Kí lẹ bá wá o?”
22 Wọ́n sọ pé: “Kọ̀nílíù, ọ̀gá ọmọ ogun, ọkùnrin kan tó jẹ́ olódodo, tó bẹ̀rù Ọlọ́run, tí gbogbo orílẹ̀-èdè Júù sì ń ròyìn rẹ̀ dáadáa, ni áńgẹ́lì mímọ́ kan fún ní àṣẹ àtọ̀runwá pé kó ránṣẹ́ pè ọ́ láti wá sí ilé òun, kí ó lè gbọ́ ohun tí o ní láti sọ.”
23 Nítorí náà, ó ní kí wọ́n wọlé, ó sì gbà wọ́n lálejò. Lọ́jọ́ kejì, ó dìde, ó sì bá wọn lọ, lára àwọn arákùnrin tó wá láti Jópà náà bá a lọ.
24 Lọ́jọ́ tó tẹ̀ lé e, ó wọ Kesaríà. Ní ti tòótọ́, Kọ̀nílíù ti ń retí wọn, ó sì ti pe àwọn mọ̀lẹ́bí rẹ̀ àti àwọn ọ̀rẹ́ rẹ̀ tímọ́tímọ́ jọ.
25 Bí Pétérù ṣe wọlé, Kọ̀nílíù pàdé rẹ̀, ó kúnlẹ̀ síbi ẹsẹ̀ rẹ̀, ó sì tẹrí ba fún un.
26 Àmọ́ Pétérù gbé e dìde, ó sọ pé: “Dìde; èèyàn lèmi náà.”
27 Bí ó ṣe ń bá a sọ̀rọ̀, ó wọlé, ó sì rí ọ̀pọ̀ èèyàn tí wọ́n pé jọ.
28 Ó sọ fún wọn pé: “Ẹ̀yin náà mọ̀ dáadáa pé kò bófin mu rárá fún Júù láti dara pọ̀ mọ́ ẹnikẹ́ni tó bá jẹ́ ẹ̀yà míì tàbí kó wá sọ́dọ̀ rẹ̀, síbẹ̀ Ọlọ́run fi hàn mí pé kí n má ṣe pe èèyàn kankan ní ẹlẹ́gbin tàbí aláìmọ́.
29 Nítorí náà, mo wá láìjanpata nígbà tí wọ́n ránṣẹ́ pè mí. Ní báyìí, mo fẹ́ mọ ìdí tí ẹ fi ránṣẹ́ pè mí.”
30 Kọ̀nílíù wá sọ pé: “Ọjọ́ mẹ́rin sẹ́yìn, tí a bá kà á láti wákàtí yìí, mò ń gbàdúrà nínú ilé mi ní wákàtí kẹsàn-án; ni ọkùnrin kan tó wọ aṣọ títàn yòò bá dúró síwájú mi,
31 ó sì sọ pé: ‘Kọ̀nílíù, àdúrà rẹ ti gbà, a sì ti rántí àwọn ọrẹ àánú rẹ níwájú Ọlọ́run.
32 Torí náà, ránṣẹ́ sí Jópà, kí o sì pe Símónì tí wọ́n ń pè ní Pétérù wá. Ọkùnrin yìí jẹ́ àlejò ní ilé Símónì, oníṣẹ́ awọ, létí òkun.’
33 Nítorí náà, mo ránṣẹ́ sí ọ ní kíá, o sì ṣe dáadáa bí o ṣe wá síbí. Ní báyìí, gbogbo wa wà níwájú Ọlọ́run láti gbọ́ gbogbo ohun tí Jèhófà ti pàṣẹ pé kí o sọ.”
34 Ni Pétérù bá bẹ̀rẹ̀ ọ̀rọ̀, ó ní: “Ní báyìí, ó ti wá yé mi dáadáa pé Ọlọ́run kì í ṣe ojúsàájú,
35 àmọ́ ní gbogbo orílẹ̀-èdè, ẹni tó bá bẹ̀rù rẹ̀, tó sì ń ṣe ohun tí ó tọ́ ni ẹni ìtẹ́wọ́gbà lọ́dọ̀ rẹ̀.
36 Ó ránṣẹ́ sí àwọn ọmọ Ísírẹ́lì kí ó lè kéde ìhìn rere àlàáfíà fún wọn nípasẹ̀ Jésù Kristi, ẹni yìí ni Olúwa gbogbo èèyàn.
37 Ẹ mọ ọ̀rọ̀ tí wọ́n ń sọ nípa rẹ̀ káàkiri gbogbo Jùdíà, bẹ̀rẹ̀ láti Gálílì lẹ́yìn ìrìbọmi tí Jòhánù wàásù:
38 nípa Jésù tó wá láti Násárẹ́tì, bí Ọlọ́run ṣe fi ẹ̀mí mímọ́ àti agbára yàn án, tí ó sì lọ káàkiri ilẹ̀ náà, tí ó ń ṣe rere, tí ó sì ń wo gbogbo àwọn tí Èṣù ń ni lára sàn, torí pé Ọlọ́run wà pẹ̀lú rẹ̀.
39 Àwa sì ni ẹlẹ́rìí gbogbo ohun tí ó ṣe ní ilẹ̀ àwọn Júù àti ní Jerúsálẹ́mù; àmọ́ wọ́n pa á bí wọ́n ṣe gbé e kọ́ sórí òpó igi.
40 Ọlọ́run jí ẹni yìí dìde ní ọjọ́ kẹta, ó sì jẹ́ kó fara hàn kedere,
41 kì í ṣe fún gbogbo èèyàn, bí kò ṣe fún àwọn ẹlẹ́rìí tí Ọlọ́run ti yàn ṣáájú, fún àwa, tí a bá a jẹ, tí a sì bá a mu lẹ́yìn tí ó dìde kúrò nínú ikú.
42 Bákan náà, ó pàṣẹ fún wa pé ká wàásù fún àwọn èèyàn ká sì jẹ́rìí kúnnákúnná pé ẹni yìí ni Ọlọ́run pàṣẹ pé kí ó jẹ́ onídàájọ́ alààyè àti òkú.
43 Òun ni gbogbo àwọn wòlíì jẹ́rìí sí, pé gbogbo ẹni tó bá gbà á gbọ́ máa rí ìdáríjì ẹ̀ṣẹ̀ gbà nípasẹ̀ orúkọ rẹ̀.”
44 Nígbà tí Pétérù ṣì ń sọ̀rọ̀ lọ́wọ́ nípa nǹkan yìí, ẹ̀mí mímọ́ bà lé gbogbo àwọn tó ń gbọ́ ọ̀rọ̀ náà.
45 Ẹnu ya àwọn onígbàgbọ́ tó ti dádọ̀dọ́ tí wọ́n bá Pétérù wá, torí pé ẹ̀bùn ọ̀fẹ́ ẹ̀mí mímọ́ tú jáde sórí àwọn èèyàn orílẹ̀-èdè pẹ̀lú.
46 Nítorí wọ́n gbọ́ tí wọ́n ń sọ àwọn èdè àjèjì, tí wọ́n sì ń gbé Ọlọ́run ga. Nígbà náà, Pétérù dáhùn pé:
47 “Ṣé ẹnikẹ́ni lè sọ pé ká má fi omi batisí àwọn èèyàn yìí, àwọn tó ti gba ẹ̀mí mímọ́ bí àwa náà ṣe gbà á?”
48 Nítorí náà, ó pàṣẹ pé kí a batisí wọn ní orúkọ Jésù Kristi. Lẹ́yìn náà, wọ́n ní kó lo ọjọ́ díẹ̀ lọ́dọ̀ àwọn.
11 Àwọn àpọ́sítélì àti àwọn ará tó wà ní Jùdíà gbọ́ pé àwọn èèyàn orílẹ̀-èdè pẹ̀lú ti gba ọ̀rọ̀ Ọlọ́run.
2 Torí náà, nígbà tí Pétérù wá sí Jerúsálẹ́mù, àwọn tó ń ti ọ̀rọ̀ ìdádọ̀dọ́ lẹ́yìn bẹ̀rẹ̀ sí í ṣàríwísí rẹ̀,
3 wọ́n sọ pé: “O wọ ilé àwọn tí kò dádọ̀dọ́, o sì bá wọn jẹun.”
4 Ni Pétérù bá bẹ̀rẹ̀ sí í ṣàlàyé kúlẹ̀kúlẹ̀ ọ̀rọ̀ náà fún wọn, ó ní:
5 “Ìlú Jópà ni mo wà tí mo ti ń gbàdúrà, mo sì rí ìran kan nígbà tí mo wà lójú ìran, ohun kan ń sọ̀ kalẹ̀ bọ̀ bí aṣọ ọ̀gbọ̀ fífẹ̀ tí a fi igun rẹ̀ mẹ́rẹ̀ẹ̀rin sọ̀ ọ́ kalẹ̀ láti ọ̀run, ó sì wá tààrà sọ́dọ̀ mi.
6 Bí mo ṣe tẹjú mọ́ ọn, mo rí àwọn ẹranko ẹlẹ́sẹ̀ mẹ́rin orí ilẹ̀, àwọn ẹran inú igbó, àwọn ẹran tó ń fàyà fà àti àwọn ẹyẹ ojú ọ̀run.
7 Mo tún gbọ́ ohùn kan tó sọ fún mi pé: ‘Dìde, Pétérù, máa pa, kí o sì máa jẹ!’
8 Àmọ́ mo sọ pé: ‘Rárá o, Olúwa, torí ohun tó jẹ́ ẹlẹ́gbin tàbí aláìmọ́ kò wọ ẹnu mi rí.’
9 Nígbà kejì, ohùn tó wá láti ọ̀run náà sọ pé: ‘Yéé pe àwọn ohun tí Ọlọ́run ti wẹ̀ mọ́ ní ẹlẹ́gbin.’
10 Èyí ṣẹlẹ̀ nígbà kẹta, a sì fa gbogbo rẹ̀ pa dà sókè ọ̀run.
11 Ní àkókò yẹn náà, àwọn ọkùnrin mẹ́ta dúró níwájú ilé tí a wà, wọ́n rán wọn sí mi láti Kesaríà.
12 Ni ẹ̀mí bá sọ fún mi pé kí n bá wọn lọ láìṣiyèméjì rárá. Àwọn arákùnrin mẹ́fà yìí náà bá mi lọ, a sì wọ ilé ọkùnrin náà.
13 “Ó ròyìn fún wa bí ó ṣe rí áńgẹ́lì tó dúró ní ilé rẹ̀ tó sì sọ pé: ‘Rán àwọn èèyàn sí Jópà, kí o sì ní kí wọ́n pe Símónì tí wọ́n ń pè ní Pétérù wá,
14 yóò sọ ohun tó máa mú kí ìwọ àti gbogbo agbo ilé rẹ rí ìgbàlà.’
15 Àmọ́ nígbà tí mo bẹ̀rẹ̀ sí í sọ̀rọ̀, ẹ̀mí mímọ́ bà lé wọn bó ṣe bà lé wa ní ìbẹ̀rẹ̀.
16 Ni mo bá rántí ọ̀rọ̀ tí Olúwa máa ń sọ, pé: ‘Jòhánù fi omi batisí, àmọ́ a ó fi ẹ̀mí mímọ́ batisí yín.’
17 Torí náà, tí Ọlọ́run bá fún wọn ní ẹ̀bùn ọ̀fẹ́ kan náà tí ó fún àwa tí a ti gba Jésù Kristi Olúwa gbọ́, ta ni èmi tí màá fi dí Ọlọ́run lọ́wọ́?”
18 Nígbà tí wọ́n gbọ́ àwọn nǹkan yìí, wọn ò ta kò ó mọ́, wọ́n sì yin Ọlọ́run lógo, pé: “Tóò, Ọlọ́run ti fún àwọn èèyàn orílẹ̀-èdè láǹfààní láti ronú pìwà dà kí àwọn náà lè ní ìyè.”
19 Nígbà náà, àwọn tí ìpọ́njú tó wáyé nítorí Sítéfánù mú kí wọ́n tú ká ń lọ títí dé Foníṣíà, Sápírọ́sì àti Áńtíókù, àmọ́ àwọn Júù nìkan ni wọ́n ń wàásù fún.
20 Síbẹ̀, àwọn kan lára wọn tó wá láti Sápírọ́sì àti Kírénè wá sí Áńtíókù, wọ́n sì bẹ̀rẹ̀ sí í bá àwọn tó ń sọ èdè Gíríìkì sọ̀rọ̀, wọ́n ń kéde ìhìn rere Jésù Olúwa.
21 Yàtọ̀ síyẹn, ọwọ́ Jèhófà wà lára wọn, ọ̀pọ̀ èèyàn di onígbàgbọ́, wọ́n sì yíjú sí Olúwa.
22 Ìròyìn nípa wọn dé ìjọ tó wà ní Jerúsálẹ́mù, wọ́n sì rán Bánábà lọ títí dé Áńtíókù.
23 Nígbà tó dé, tó sì rí inú rere àìlẹ́tọ̀ọ́sí Ọlọ́run, inú rẹ̀ dùn, ó sì bẹ̀rẹ̀ sí í fún gbogbo wọn ní ìṣírí láti máa fi gbogbo ọkàn wọn ṣègbọràn sí Olúwa;
24 èèyàn rere ni, ó sì kún fún ẹ̀mí mímọ́ àti ìgbàgbọ́. Torí náà, ọ̀pọ̀ èèyàn dara pọ̀ mọ́ Olúwa.
25 Nítorí náà, ó lọ sí Tásù láti wá Sọ́ọ̀lù kàn.
26 Lẹ́yìn tó rí i, ó mú un wá sí Áńtíókù. Odindi ọdún kan ni wọ́n fi ń pé jọ pẹ̀lú àwọn ará nínú ìjọ, wọ́n sì kọ́ ọ̀pọ̀lọpọ̀ èèyàn, Áńtíókù ni Ọlọ́run ti kọ́kọ́ mú kí á máa pe àwọn ọmọ ẹ̀yìn ní Kristẹni.
27 Ní àkókò yẹn, àwọn wòlíì wá láti Jerúsálẹ́mù sí Áńtíókù.
28 Ọ̀kan lára wọn tó ń jẹ́ Ágábù  dìde, ó sì sọ tẹ́lẹ̀ nípasẹ̀ ẹ̀mí pé ìyàn ńlá máa tó mú ní gbogbo ilẹ̀ ayé tí à ń gbé, èyí sì ṣẹlẹ̀ lóòótọ́ lásìkò Kíláúdíù.
29 Torí náà, àwọn ọmọ ẹ̀yìn pinnu, gẹ́gẹ́ bí ohun tí agbára kálukú wọn gbé, láti fi nǹkan ìrànwọ́ ránṣẹ́ sí àwọn ará tó ń gbé ní Jùdíà;
30 ohun tí wọ́n sì ṣe nìyẹn, wọ́n fi rán Bánábà àti Sọ́ọ̀lù sí àwọn alàgbà.
12 Ní àkókò yẹn, Ọba Hẹ́rọ́dù bẹ̀rẹ̀ sí í ṣe inúnibíni sí àwọn kan nínú ìjọ.
2 Ó fi idà pa Jémíìsì arákùnrin Jòhánù.
3 Nígbà tó rí i pé ó dùn mọ́ àwọn Júù nínú, ó tún lọ mú Pétérù. (Èyí ṣẹlẹ̀ nígbà àjọyọ̀ Búrẹ́dì Aláìwú.)
4 Ó gbá a mú, ó fi í sẹ́wọ̀n, ó sì fi í sábẹ́ ọ̀wọ́ mẹ́rin àwọn oníṣẹ́ àṣegbà tí ọ̀wọ́ kọ̀ọ̀kan ní ọmọ ogun mẹ́rin-mẹ́rin láti máa ṣọ́ ọ, ó ní in lọ́kàn láti mú un wá síwájú àwọn èèyàn náà lẹ́yìn Ìrékọjá.
5 Nítorí náà, wọ́n fi Pétérù sínú ẹ̀wọ̀n, àmọ́ ìjọ ń gbàdúrà kíkankíkan sí Ọlọ́run nítorí rẹ̀.
6 Nígbà tó kù díẹ̀ kí Hẹ́rọ́dù mú un jáde, ní òru yẹn, Pétérù ń sùn tòun ti ṣẹkẹ́ṣẹkẹ̀ méjì tí wọ́n fi dè é, ó wà láàárín ọmọ ogun méjì, àwọn ẹ̀ṣọ́ tó wà lẹ́nu ilẹ̀kùn sì ń ṣọ́ ilé ẹ̀wọ̀n náà.
7 Àmọ́ wò ó! Áńgẹ́lì Jèhófà dúró síbẹ̀, ìmọ́lẹ̀ kan sì tàn nínú yàrá ẹ̀wọ̀n náà. Ó gbá Pétérù pẹ́pẹ́ lẹ́gbẹ̀ẹ́, ó jí i, ó sọ pé: “Dìde kíákíá!” Àwọn ṣẹkẹ́ṣẹkẹ̀ náà sì bọ́ kúrò lọ́wọ́ rẹ̀.
8 Áńgẹ́lì náà sọ fún un pé: “Wọ aṣọ rẹ, kí o sì wọ bàtà rẹ.” Ó ṣe bẹ́ẹ̀. Níkẹyìn, ó sọ fún un pé: “Gbé aṣọ àwọ̀lékè rẹ wọ̀, kí o sì máa tẹ̀ lé mi.”
9 Ó jáde, ó sì ń tẹ̀ lé e, àmọ́ kò mọ̀ pé ohun tó ń ṣẹlẹ̀ látọwọ́ áńgẹ́lì náà jẹ́ ohun gidi. Àní, ṣe ló rò pé òun ń rí ìran.
10 Wọ́n kọjá ẹ̀ṣọ́ ológun kìíní àti èkejì, wọ́n dé ẹnubodè onírin tó wọnú ìlú náà, ó sì fúnra rẹ̀ ṣí fún wọn. Lẹ́yìn tí wọ́n jáde, wọ́n gba ojú ọ̀nà kan lọ, áńgẹ́lì náà sì kúrò lọ́dọ̀ rẹ̀ lẹ́sẹ̀kẹsẹ̀.
11 Bí Pétérù ṣe wá mọ ohun tó ń ṣẹlẹ̀, ó sọ pé: “Ní báyìí, mo ti mọ̀ dájú pé Jèhófà ló rán áńgẹ́lì rẹ̀ láti gbà mí lọ́wọ́ Hẹ́rọ́dù àti lọ́wọ́ gbogbo ohun tí àwọn Júù ń retí pé kó ṣẹlẹ̀.”
12 Lẹ́yìn tó ti mọ ohun tó ṣẹlẹ̀, ó lọ sí ilé Màríà ìyá Jòhánù tí wọ́n ń pè ní Máàkù, níbi tí àwọn díẹ̀ kóra jọ sí, tí wọ́n ń gbàdúrà.
13 Nígbà tó kan ilẹ̀kùn ẹnu ọ̀nà àbáwọlé, ìránṣẹ́bìnrin kan tó ń jẹ́ Ródà wá dá a lóhùn.
14 Nígbà tó mọ̀ pé ohùn Pétérù ni, inú rẹ̀ dùn débi pé kò ṣí ilẹ̀kùn náà, àmọ́ ó sáré wọlé, ó sì sọ fún wọn pé Pétérù ló wà lẹ́nu ọ̀nà.
15 Wọ́n sọ fún un pé: “Orí rẹ dà rú.” Àmọ́, ó ń tẹnu mọ́ ọn pé òun ni. Wọ́n bẹ̀rẹ̀ sí í sọ pé: “Áńgẹ́lì rẹ̀ ni.”
16 Ṣùgbọ́n Pétérù ò kúrò níbẹ̀, ó ń kan ilẹ̀kùn. Nígbà tí wọ́n ṣílẹ̀kùn, wọ́n rí i, ẹnu sì yà wọ́n.
17 Àmọ́, ó fọwọ́ sọ fún wọn pé kí wọ́n dákẹ́, ó sì sọ kúlẹ̀kúlẹ̀ bí Jèhófà ṣe mú un jáde kúrò nínú ẹ̀wọ̀n, ó sọ pé: “Ẹ sọ àwọn nǹkan yìí fún Jémíìsì àti àwọn ará.” Lẹ́yìn náà, ó jáde, ó sì rin ìrìn àjò lọ sí ibòmíì.
18 Nígbà tí ilẹ̀ mọ́, arukutu sọ láàárín àwọn ọmọ ogun lórí ohun tó ṣẹlẹ̀ sí Pétérù.
19 Hẹ́rọ́dù fara balẹ̀ wá a, nígbà tí kò rí i, ó da ìbéèrè bo àwọn ẹ̀ṣọ́ náà, ó sì pàṣẹ pé kí wọ́n lọ fìyà jẹ wọ́n; ó lọ láti Jùdíà sí Kesaríà, ó sì lo àkókò díẹ̀ níbẹ̀.
20 Inú ń bí i gidigidi sí àwọn èèyàn Tírè àti Sídónì. Nítorí náà, wọ́n wá sọ́dọ̀ rẹ̀ pẹ̀lú èrò tó ṣọ̀kan. Lẹ́yìn tí wọ́n sì ti yí Bílásítù tó ń bójú tó ohun tó ń lọ nínú ilé ọba lérò pa dà, wọ́n bẹ̀bẹ̀ fún àlàáfíà, nítorí ilẹ̀ ọba ló ń pèsè oúnjẹ fún ilẹ̀ wọn.
21 Lọ́jọ́ pàtàkì kan, Hẹ́rọ́dù gbé aṣọ ìgúnwà wọ̀, ó jókòó sórí ìjókòó ìdájọ́, ó sì bẹ̀rẹ̀ sí í sọ àsọyé fún gbogbo wọn.
22 Ni àwọn èèyàn tó pé jọ bá bẹ̀rẹ̀ sí í kígbe pé: “Ohùn ọlọ́run ni, kì í ṣe ti èèyàn!”
23 Lẹ́sẹ̀kẹsẹ̀, áńgẹ́lì Jèhófà kọ lù ú, nítorí kò fi ògo fún Ọlọ́run, ìdin jẹ ẹ́, ó sì kú.
24 Àmọ́ ọ̀rọ̀ Jèhófà ń gbilẹ̀, ó sì ń tàn kálẹ̀.
25 Ní ti Bánábà àti Sọ́ọ̀lù, lẹ́yìn tí wọ́n ti parí gbogbo iṣẹ́ ìrànwọ́ tí wọ́n ń ṣe ní Jerúsálẹ́mù, wọ́n pa dà, wọ́n sì mú Jòhánù tí wọ́n tún ń pè ní Máàkù dání.
14 Ní Íkóníónì, wọ́n jọ wọ sínágọ́gù àwọn Júù, wọ́n sì sọ̀rọ̀ lọ́nà tó mú kí ọ̀pọ̀lọpọ̀ àwọn Júù àti Gíríìkì di onígbàgbọ́.
2 Àmọ́ àwọn Júù tí kò gbà gbọ́ ru àwọn èèyàn orílẹ̀-èdè sókè, wọ́n sì sún wọn láti kórìíra àwọn arákùnrin.
3 Nítorí náà, wọ́n lo ọ̀pọ̀ àkókò láti fi ìgboyà sọ̀rọ̀ nípasẹ̀ àṣẹ Jèhófà, ẹni tí ó jẹ́rìí sí ọ̀rọ̀ inú rere àìlẹ́tọ̀ọ́sí rẹ̀ bí ó ṣe jẹ́ kí wọ́n ṣe àwọn iṣẹ́ àmì àti àwọn iṣẹ́ ìyanu.
4 Síbẹ̀, àwọn èrò inú ìlú náà pín sí méjì; àwọn kan wà lẹ́yìn àwọn Júù, àwọn míì sì wà lẹ́yìn àwọn àpọ́sítélì.
5 Nígbà tí àwọn èèyàn orílẹ̀-èdè àti àwọn Júù pẹ̀lú àwọn alákòóso wọn gbìyànjú láti dójú tì wọ́n, kí wọ́n sì sọ wọ́n lókùúta,
6 wọ́n gbọ́ nípa rẹ̀, wọ́n sì sá lọ sí àwọn ìlú Likaóníà, Lísírà àti Déébè àti àwọn abúlé tó wà ní àyíká.
7 Wọ́n ń kéde ìhìn rere níbẹ̀.
8 Ní Lísírà, ọkùnrin kan wà ní ìjókòó tí ẹsẹ̀ rẹ̀ rọ. Àtìgbà tí wọ́n ti bí i ló ti yarọ, kò sì rìn rí.
9 Ọkùnrin yìí ń fetí sí Pọ́ọ̀lù bó ṣe ń sọ̀rọ̀. Bí Pọ́ọ̀lù ṣe tẹjú mọ́ ọn, tó sì rí i pé ó ní ìgbàgbọ́ pé òun lè rí ìwòsàn,
10 ó gbóhùn sókè pé: “Dìde lórí ẹsẹ̀ rẹ.” Ọkùnrin náà fò sókè, ó sì bẹ̀rẹ̀ sí í rìn.
11 Nígbà tí ọ̀pọ̀ èèyàn rí ohun tí Pọ́ọ̀lù ṣe, wọ́n gbé ohùn wọn sókè, wọ́n sì fi èdè Likaóníà sọ pé: “Àwọn ọlọ́run ti gbé àwọ̀ èèyàn wọ̀, wọ́n sì ti sọ̀ kalẹ̀ wá bá wa!”
12 Wọ́n bẹ̀rẹ̀ sí í pe Bánábà ní Súúsì, wọ́n sì ń pe Pọ́ọ̀lù ní Hẹ́mísì, torí òun ló máa ń sọ̀rọ̀ jù.
13 Àlùfáà Súúsì tí tẹ́ńpìlì rẹ̀ wà ní àbáwọlé ìlú náà mú àwọn akọ màlúù àti òdòdó ẹ̀yẹ wá sí ẹnubodè, òun àti ọ̀pọ̀ èèyàn tó wà níbẹ̀ sì fẹ́ rúbọ.
14 Àmọ́, nígbà tí Bánábà àti Pọ́ọ̀lù, tí wọ́n jẹ́ àpọ́sítélì gbọ́ nípa rẹ̀, wọ́n fa ẹ̀wù wọn ya, wọ́n bẹ́ sáàárín èrò náà, wọ́n sì ké jáde pé:
15 “Ẹ̀yin èèyàn, kí ló dé tí ẹ̀ ń ṣe àwọn nǹkan yìí? Èèyàn bíi tiyín ni wá, àwa náà ní àwọn àìlera tí ẹ ní. Ìhìn rere ni à ń kéde fún yín, kí ẹ lè yí pa dà kúrò nínú àwọn ohun asán yìí sọ́dọ̀ Ọlọ́run alààyè, ẹni tó dá ọ̀run àti ayé àti òkun pẹ̀lú gbogbo ohun tó wà nínú wọn.
16 Ní àwọn ìran tó ti kọjá, ó gba gbogbo àwọn orílẹ̀-èdè láyè láti máa ṣe bó ṣe wù wọ́n,
17 bó tilẹ̀ jẹ́ pé, kò ṣàìfi ẹ̀rí irú ẹni tí òun jẹ́ hàn ní ti pé ó ń ṣe rere, ó ń rọ òjò fún yín láti ọ̀run, ó sì ń fún yín ní àwọn àsìkò tí irè oko ń jáde, ó ń fi oúnjẹ bọ́ yín, ó sì ń fi ayọ̀ kún ọkàn yín.”
18 Pẹ̀lú gbogbo ohun tí wọ́n sọ yìí, wọ́n fẹ́rẹ̀ẹ́ má lè dá àwọn èrò náà dúró pé kí wọ́n má ṣe rúbọ sí àwọn.
19 Àmọ́ àwọn Júù dé láti Áńtíókù àti Íkóníónì, wọ́n sì yí àwọn èrò náà lọ́kàn pa dà, wọ́n bá sọ Pọ́ọ̀lù lókùúta, wọ́n sì wọ́ ọ sẹ́yìn òde ìlú, wọ́n rò pé ó ti kú.
20 Àmọ́ nígbà tí àwọn ọmọ ẹ̀yìn yí i ká, ó dìde, ó sì wọ ìlú náà. Ní ọjọ́ kejì, òun àti Bánábà lọ sí Déébè.
21 Lẹ́yìn tí wọ́n kéde ìhìn rere fún ìlú yẹn, tí wọ́n sì sọ àwọn díẹ̀ di ọmọ ẹ̀yìn, wọ́n pa dà sí Lísírà, Íkóníónì àti Áńtíókù.
22 Nígbà tí wọ́n débẹ̀, wọ́n fún àwọn ọmọ ẹ̀yìn lókun, wọ́n fún wọn ní ìṣírí láti má ṣe kúrò nínú ìgbàgbọ́, wọ́n sì sọ pé: “A gbọ́dọ̀ ti inú ọ̀pọ̀ ìpọ́njú wọ Ìjọba Ọlọ́run.”
23 Yàtọ̀ síyẹn, wọ́n yan àwọn alàgbà fún wọn nínú ìjọ kọ̀ọ̀kan, wọ́n gbàdúrà pẹ̀lú ààwẹ̀, wọ́n sì fà wọ́n lé Jèhófà lọ́wọ́, ẹni tí wọ́n ní ìgbàgbọ́ nínú rẹ̀.
24 Lẹ́yìn náà, wọ́n gba Písídíà kọjá, wọ́n sì wá sí Panfílíà,
25 lẹ́yìn tí wọ́n kéde ọ̀rọ̀ náà ní Pẹ́gà, wọ́n lọ sí Atalíà.
26 Láti ibẹ̀, wọ́n wọkọ̀ òkun lọ sí Áńtíókù, níbi tí àwọn ará ti fi wọ́n lé Ọlọ́run lọ́wọ́ pé kó fi inú rere àìlẹ́tọ̀ọ́sí hàn sí wọn kí wọ́n lè ṣe iṣẹ́ tí wọ́n ti wá parí báyìí.
27 Nígbà tí wọ́n dé, tí wọ́n sì kó ìjọ jọ, wọ́n ròyìn ọ̀pọ̀ ohun tí Ọlọ́run ti ṣe nípasẹ̀ wọn àti pé ó ti ṣí ilẹ̀kùn fún àwọn orílẹ̀-èdè láti di onígbàgbọ́.
28 Nítorí náà, wọ́n lo àkókò tó pọ̀ díẹ̀ pẹ̀lú àwọn ọmọ ẹ̀yìn.
15 Àwọn ọkùnrin kan wá láti Jùdíà, wọ́n sì bẹ̀rẹ̀ sí í kọ́ àwọn ará pé: “Láìjẹ́ pé ẹ dádọ̀dọ́ gẹ́gẹ́ bí àṣà tí Mósè fi lélẹ̀, ẹ ò lè rí ìgbàlà.”
2 Àmọ́ lẹ́yìn tí Pọ́ọ̀lù àti Bánábà ti bá wọn jiyàn díẹ̀, tí wọ́n sì jọ ṣe awuyewuye, àwọn ará ṣètò pé kí Pọ́ọ̀lù àti Bánábà pẹ̀lú àwọn míì lọ sọ́dọ̀ àwọn àpọ́sítélì àti àwọn alàgbà ní Jerúsálẹ́mù lórí ọ̀rọ̀ yìí.
3 Lẹ́yìn tí ìjọ ti sin àwọn ọkùnrin yìí síwájú díẹ̀, wọ́n bá ọ̀nà wọn lọ, wọ́n gba Foníṣíà àti Samáríà kọjá, wọ́n ń ròyìn ní kúlẹ̀kúlẹ̀ bí àwọn èèyàn orílẹ̀-èdè ṣe ń yí pa dà, wọ́n sì ń mú inú gbogbo àwọn ará dùn gidigidi.
4 Nígbà tí wọ́n dé Jerúsálẹ́mù, ìjọ àti àwọn àpọ́sítélì pẹ̀lú àwọn alàgbà gbà wọ́n tọwọ́tẹsẹ̀, wọ́n sì ròyìn ọ̀pọ̀ ohun tí Ọlọ́run ti ṣe nípasẹ̀ wọn.
5 Ṣùgbọ́n, àwọn kan tó wá látinú ẹ̀ya ìsìn àwọn Farisí, àmọ́ tí wọ́n ti di onígbàgbọ́ dìde lórí ìjókòó wọn, wọ́n sì sọ pé: “Ó pọn dandan kí a dádọ̀dọ́ wọn, kí a sì pàṣẹ fún wọn pé kí wọ́n máa pa Òfin Mósè mọ́.”
6 Torí náà, àwọn àpọ́sítélì àti àwọn alàgbà kóra jọ láti gbé ọ̀rọ̀ yìí yẹ̀ wò.
7 Lẹ́yìn ọ̀pọ̀lọpọ̀ atótónu, Pétérù dìde, ó sì sọ fún wọn pé: “Ẹ̀yin èèyàn, ẹ̀yin ará, ẹ mọ̀ dáadáa pé tipẹ́tipẹ́ ni Ọlọ́run ti yàn mí láàárín yín pé kí àwọn èèyàn orílẹ̀-èdè kọ́kọ́ gbọ́ ìhìn rere látẹnu mi, kí wọ́n sì gbà gbọ́.
8 Ọlọ́run tí ó mọ ọkàn sì jẹ́rìí sí i ní ti pé ó fún wọn ní ẹ̀mí mímọ́, bó ṣe fún àwa náà.
9 Kò sì fi ìyàtọ̀ kankan sáàárín àwa àti àwọn, àmọ́ ó wẹ ọkàn wọn mọ́ nípasẹ̀ ìgbàgbọ́.
10 Kí ló wá dé tí ẹ fi ń dán Ọlọ́run wò báyìí, tí ẹ̀ ń gbé àjàgà tí àwọn baba ńlá wa tàbí àwa fúnra wa kò lè rù kọ́ ọrùn àwọn ọmọ ẹ̀yìn?
11 Kàkà bẹ́ẹ̀, a ní ìgbàgbọ́ pé ipasẹ̀ inú rere àìlẹ́tọ̀ọ́sí Jésù Olúwa la fi rí ìgbàlà bíi ti àwọn náà.”
12 Ni gbogbo wọn bá dákẹ́, wọ́n sì bẹ̀rẹ̀ sí í fetí sílẹ̀ bí Bánábà àti Pọ́ọ̀lù ṣe ń ròyìn ọ̀pọ̀ iṣẹ́ àmì àti iṣẹ́ ìyanu tí Ọlọ́run ti ṣe nípasẹ̀ wọn láàárín àwọn orílẹ̀-èdè.
13 Lẹ́yìn tí wọ́n parí ọ̀rọ̀ wọn, Jémíìsì fèsì pé: “Ẹ̀yin èèyàn, ẹ̀yin ará, ẹ gbọ́ mi.
14 Símíónì ti ròyìn ní kíkún bí Ọlọ́run ṣe yí àfiyèsí rẹ̀ sí àwọn orílẹ̀-èdè fún ìgbà àkọ́kọ́ kí ó lè mú àwọn èèyàn kan jáde fún orúkọ rẹ̀ látinú wọn.
15 Ọ̀rọ̀ àwọn Wòlíì sì bá èyí mu, bó ṣe wà lákọsílẹ̀ pé:
16 ‘Lẹ́yìn àwọn nǹkan yìí, màá pa dà, màá sì tún gbé àgọ́ Dáfídì tó ti wó lulẹ̀ dìde; màá tún àwókù rẹ̀ kọ́, màá sì mú kó rí bíi ti tẹ́lẹ̀,
17 kí àwọn tó ṣẹ́ kù lè máa wá Jèhófà taratara, àwọn àti àwọn èèyàn gbogbo orílẹ̀-èdè, àwọn tí à ń fi orúkọ mi pè, ni Jèhófà ẹni tó ń ṣe àwọn nǹkan yìí wí,
18 àwọn nǹkan tí a ti mọ̀ tipẹ́tipẹ́.’
19 Torí náà, ìpinnu mi ni pé kí a má dààmú àwọn tó ń yíjú sí Ọlọ́run látinú àwọn orílẹ̀-èdè,
20 àmọ́ kí a kọ̀wé sí wọn láti ta kété sí àwọn ohun tí àwọn òrìṣà ti sọ di ẹlẹ́gbin, sí ìṣekúṣe, sí ohun tí wọ́n fún lọ́rùn pa àti sí ẹ̀jẹ̀.
21 Torí pé láti ìgbà láéláé ni Mósè ti ní àwọn tó ń wàásù nípa rẹ̀ láti ìlú dé ìlú, torí wọ́n ń ka ìwé rẹ̀ sókè nínú àwọn sínágọ́gù ní gbogbo sábáàtì.”
22 Lẹ́yìn náà, àwọn àpọ́sítélì àti àwọn alàgbà pẹ̀lú gbogbo ìjọ pinnu láti rán àwọn ọkùnrin tí wọ́n yàn láàárín wọn lọ sí Áńtíókù, pẹ̀lú Pọ́ọ̀lù àti Bánábà; wọ́n rán Júdásì tí wọ́n ń pè ní Básábà àti Sílà, àwọn tó ń mú ipò iwájú láàárín àwọn ará.
23 Wọ́n kọ̀wé, wọ́n sì fi rán wọn, wọ́n ní: “Àwọn àpọ́sítélì àti àwọn alàgbà, àwa arákùnrin yín, sí àwọn ará ní Áńtíókù, Síríà àti Sìlíṣíà tí wọ́n wá látinú àwọn orílẹ̀-èdè: A kí yín o!
24 Nígbà tí a gbọ́ pé àwọn kan láàárín wa wá sọ́dọ̀ yín, tí wọ́n sì fi ọ̀rọ̀ tí wọ́n sọ kó wàhálà bá yín, tí wọ́n fẹ́ dojú yín dé, bó tiẹ̀ jẹ́ pé a kò fún wọn ní àṣẹ kankan,
25 a ti fìmọ̀ ṣọ̀kan, a sì ti pinnu láti yan àwọn ọkùnrin tí a máa rán sí yín pẹ̀lú àwọn àyànfẹ́ wa, Bánábà àti Pọ́ọ̀lù,
26 àwọn tí wọ́n ti fi ẹ̀mí wọn lélẹ̀ nítorí orúkọ Olúwa wa Jésù Kristi.
27 Nítorí náà, à ń rán Júdásì àti Sílà bọ̀, kí àwọn náà lè fi ọ̀rọ̀ ẹnu jíṣẹ́  ohun kan náà fún yín.
28 Nítorí ẹ̀mí mímọ́ àti àwa fúnra wa ti fara mọ́ ọn pé ká má ṣe dì kún ẹrù yín, àyàfi àwọn ohun tó pọn dandan yìí:
29 láti máa ta kété sí àwọn ohun tí wọ́n fi rúbọ sí òrìṣà, láti máa ta kété sí ẹ̀jẹ̀, sí ohun tí wọ́n fún lọ́rùn pa àti sí ìṣekúṣe. Tí ẹ bá ń yẹra fún àwọn nǹkan yìí délẹ̀délẹ̀, ẹ ó láásìkí. Kí ara yín ó le o!”
30 Tóò, nígbà tí wọ́n ní kí àwọn ọkùnrin yìí máa lọ, wọ́n lọ sí Áńtíókù, wọ́n kó gbogbo àwọn ọmọ ẹ̀yìn jọ, wọ́n sì fi lẹ́tà náà lé wọn lọ́wọ́.
31 Lẹ́yìn tí wọ́n kà á, ìṣírí tí wọ́n rí gbà mú inú wọn dùn.
32 Júdásì àti Sílà tí àwọn náà jẹ́ wòlíì fi ọ̀pọ̀ àsọyé gba àwọn ará níyànjú, wọ́n sì fún wọn lókun.
33 Lẹ́yìn tí wọ́n lo àkókò díẹ̀ níbẹ̀, àwọn ará yọ̀ǹda wọn kí wọ́n máa lọ, wọ́n ní kí wọ́n pa dà sọ́dọ̀ àwọn tó rán wọn wá láyọ̀.
35 Àmọ́ Pọ́ọ̀lù àti Bánábà dúró sí Áńtíókù, wọ́n ń kọ́ni, wọ́n sì ń kéde ìhìn rere ọ̀rọ̀ Jèhófà, àwọn àti ọ̀pọ̀ àwọn míì.
36 Lẹ́yìn ọjọ́ díẹ̀, Pọ́ọ̀lù sọ fún Bánábà pé: “Ní báyìí, jẹ́ ká pa dà lọ bẹ àwọn ará wò ní gbogbo ìlú tí a ti kéde ọ̀rọ̀ Jèhófà, ká lè rí bí wọ́n ṣe ń ṣe sí.”
37 Bánábà pinnu láti mú Jòhánù tí wọ́n ń pè ní Máàkù dání.
38 Àmọ́ Pọ́ọ̀lù ò fara mọ́ ọn pé kí wọ́n mú un dání, ó wò ó pé ó fi àwọn sílẹ̀ ní Panfílíà, kò sì bá wọn lọ sẹ́nu iṣẹ́ ìwàásù.
39 Ni àwọn méjèèjì bá gbaná jẹ, débi pé wọ́n pínyà; Bánábà mú Máàkù dání, ó sì wọkọ̀ òkun lọ sí Sápírọ́sì.
40 Pọ́ọ̀lù mú Sílà, ó sì lọ lẹ́yìn tí àwọn ará gbàdúrà pé kí Jèhófà fi inú rere àìlẹ́tọ̀ọ́sí hàn sí i.
41 Ó gba Síríà àti Sìlíṣíà kọjá, ó sì ń fún àwọn ìjọ lókun.
16 Nítorí náà, Pọ́ọ̀lù dé Déébè, ó sì dé Lísírà. Ọmọ ẹ̀yìn kan wà níbẹ̀ tó ń jẹ́ Tímótì, ọmọkùnrin obìnrin Júù kan tó jẹ́ onígbàgbọ́, àmọ́ Gíríìkì ni bàbá rẹ̀,
2 àwọn ará ní Lísírà àti Íkóníónì sì ròyìn rẹ̀ dáadáa.
3 Pọ́ọ̀lù sọ ìfẹ́ ọkàn rẹ̀ pé kí Tímótì tẹ̀ lé òun, ó mú un, ó sì dádọ̀dọ́ rẹ̀ nítorí àwọn Júù tó wà ní agbègbè yẹn, torí gbogbo wọn mọ̀ pé Gíríìkì ni bàbá rẹ̀.
4 Bí wọ́n ṣe ń rin ìrìn àjò gba àwọn ìlú náà kọjá, wọ́n ń fi àwọn àṣẹ tí àwọn àpọ́sítélì àti àwọn alàgbà tó wà ní Jerúsálẹ́mù ti pinnu lé lórí jíṣẹ́ fún wọn kí wọ́n lè máa pa wọ́n mọ́.
5 Ní tòótọ́, àwọn ìjọ túbọ̀ ń fẹsẹ̀ múlẹ̀ nínú ìgbàgbọ́, wọ́n sì ń pọ̀ sí i lójoojúmọ́.
6 Yàtọ̀ síyẹn, wọ́n rìnrìn àjò gba Fíríjíà àti ilẹ̀ Gálátíà kọjá, torí pé ẹ̀mí mímọ́ ò fàyè gbà wọ́n láti sọ ọ̀rọ̀ Ọlọ́run ní ìpínlẹ̀ Éṣíà.
7 Síwájú sí i, nígbà tí wọ́n dé Máísíà, wọ́n sapá láti lọ sí Bítíníà, àmọ́ ẹ̀mí Jésù kò gbà wọ́n láyè.
8 Torí náà, wọ́n gba Máísíà kọjá, wọ́n sì wá sí Tíróásì.
9 Ní òru, Pọ́ọ̀lù rí ìran kan, ọkùnrin ará Makedóníà kan dúró, ó sì ń rọ̀ ọ́ pé: “Sọdá wá sí Makedóníà, kí o sì ràn wá lọ́wọ́.”
10 Gbàrà tí ó ti rí ìran náà, a múra láti lọ sí Makedóníà, torí a gbà pé Ọlọ́run ti pàṣẹ fún wa láti kéde ìhìn rere fún wọn.
11 Torí náà, a wọkọ̀ òkun láti Tíróásì, a sì lọ tààrà sí Sámótírásì, ṣùgbọ́n ní ọjọ́ tó tẹ̀ lé e, a lọ sí Neapólísì;
12 láti ibẹ̀, a lọ sí ìlú Fílípì, ìlú tí wọ́n ń ṣàkóso rẹ̀ láti òkèèrè, tó jẹ́ olú ìlú ní agbègbè Makedóníà. A sì lo ọjọ́ díẹ̀ ní ìlú yìí.
13 Ní ọjọ́ Sábáàtì, a lọ sẹ́yìn ẹnubodè létí odò kan, níbi tí a rò pé àwọn èèyàn ti ń gbàdúrà, a jókòó, a sì bẹ̀rẹ̀ sí í bá àwọn obìnrin tí wọ́n pé jọ sọ̀rọ̀.
14 Obìnrin kan tó ń jẹ́ Lìdíà, tó ń ta aṣọ aláwọ̀ pọ́pù, tó wá láti ìlú Tíátírà, tó sì jẹ́ olùjọsìn Ọlọ́run, ń fetí sílẹ̀, Jèhófà sì ṣí ọkàn rẹ̀ sílẹ̀ láti fiyè sí ohun tí Pọ́ọ̀lù ń sọ.
15 Nígbà tí òun àti agbo ilé rẹ̀ ti ṣèrìbọmi, ó rọ̀ wá pé: “Tí ẹ bá kà mí sí olóòótọ́ sí Jèhófà, ẹ wá sí ilé mi kí ẹ sì dúró níbẹ̀.” Ó rí i dájú pé a wá.
16 Ó ṣẹlẹ̀ pé nígbà tí à ń lọ síbi àdúrà, ìránṣẹ́bìnrin kan tó ní ẹ̀mí kan, ẹ̀mí èṣù ìwoṣẹ́, pàdé wa. Ó máa ń fi iṣẹ́ wíwò mú èrè púpọ̀ wá fún àwọn ọ̀gá rẹ̀.
17 Ọmọbìnrin yìí ń tẹ̀ lé Pọ́ọ̀lù àti àwa náà, ó sì ń ké jáde pé: “Ẹrú Ọlọ́run Ẹni Gíga Jù Lọ ni àwọn ọkùnrin yìí, wọ́n sì ń kéde ọ̀nà ìgbàlà fún yín.”
18 Ó ṣe èyí fún ọ̀pọ̀ ọjọ́. Níkẹyìn, ó sú Pọ́ọ̀lù, ó yíjú pa dà, ó sì sọ fún ẹ̀mí náà pé: “Mo pàṣẹ fún ọ ní orúkọ Jésù Kristi pé kí o jáde nínú rẹ̀.” Ó sì jáde ní wákàtí yẹn gan-an.
19 Tóò, nígbà tí àwọn ọ̀gá rẹ̀ rí i pé ọ̀nà ìjẹ wọn ti dí, wọ́n gbá Pọ́ọ̀lù àti Sílà mú, wọ́n sì wọ́ wọn lọ sí ibi ọjà lọ́dọ̀ àwọn alákòóso.
20 Wọ́n mú wọn dé ọ̀dọ̀ àwọn adájọ́ kéékèèké, wọ́n sọ pé: “Àwọn ọkùnrin yìí ń yọ ìlú wa lẹ́nu gan-an ni. Júù ni wọ́n,
21 wọ́n sì ń kéde àwọn àṣà tí kò bófin mu fún wa láti tẹ́wọ́ gbà tàbí láti máa tẹ̀ lé, bẹ́ẹ̀, wọ́n mọ̀ pé ará Róòmù ni wá.”
22 Àwọn èrò tó wà níbẹ̀ dìde sí wọn lẹ́ẹ̀kan náà, lẹ́yìn tí àwọn adájọ́ kéékèèké sì ti ya aṣọ kúrò lára wọn, wọ́n pàṣẹ pé kí wọ́n fi ọ̀pá nà wọ́n.
23 Lẹ́yìn tí wọ́n ti lù wọ́n nílùkulù, wọ́n jù wọ́n sẹ́wọ̀n, wọ́n sì pa àṣẹ pé kí ẹni tó ń ṣọ́ àwọn ẹlẹ́wọ̀n máa ṣọ́ wọn lójú méjèèjì.
24 Torí pé irú àṣẹ yẹn ni wọ́n pa fún un, ó jù wọ́n sí ẹ̀wọ̀n inú lọ́hùn-ún, ó sì de ẹsẹ̀ wọn mọ́ inú àbà.
25 Àmọ́ láàárín òru, Pọ́ọ̀lù àti Sílà ń gbàdúrà, wọ́n ń fi orin yin Ọlọ́run, àwọn ẹlẹ́wọ̀n sì ń fetí sí wọn.
26 Lójijì, ìmìtìtì ilẹ̀ ńlá ṣẹlẹ̀, débi pé àwọn ìpìlẹ̀ ẹ̀wọ̀n mì tìtì. Yàtọ̀ síyẹn, gbogbo ilẹ̀kùn ṣí sílẹ̀ lójú ẹsẹ̀, ìdè gbogbo àwọn tí wọ́n dè sì tú.
27 Nígbà tí ẹni tó ń ṣọ́ àwọn ẹlẹ́wọ̀n jí, tó sì rí i pé àwọn ilẹ̀kùn ẹ̀wọ̀n ṣí sílẹ̀, ó fa idà rẹ̀ yọ, ó sì fẹ́ pa ara rẹ̀, ó rò pé àwọn ẹlẹ́wọ̀n ti sá lọ.
28 Àmọ́ Pọ́ọ̀lù kígbe sókè pé: “Má ṣe ara rẹ léṣe o, gbogbo wa wà níbí!”
29 Torí náà, ó ní kí wọ́n gbé iná wá, ó sì bẹ́ wọlé, jìnnìjìnnì ti bò ó, ló bá wólẹ̀ níwájú Pọ́ọ̀lù àti Sílà.
30 Ó mú wọn jáde, ó sì sọ pé: “Ẹ̀yin ọ̀gá, kí ni kí n ṣe kí n lè rí ìgbàlà?”
31 Wọ́n sọ pé: “Gba Jésù Olúwa gbọ́, wàá sì rí ìgbàlà, ìwọ àti agbo ilé rẹ.”
32 Lẹ́yìn náà, wọ́n sọ ọ̀rọ̀ Jèhófà fún òun àti gbogbo àwọn tó wà nílé rẹ̀.
33 Ó mú wọn lọ ní òru yẹn, ó sì wẹ ojú ọgbẹ́ wọn. Lẹ́yìn náà, òun àti gbogbo agbo ilé rẹ̀ ṣèrìbọmi láìjáfara.
34 Ó mú wọn wá sínú ilé rẹ̀, ó tẹ́ tábìlì síwájú wọn, inú òun àti gbogbo agbo ilé rẹ̀ sì ń dùn gidigidi ní báyìí tí wọ́n ti gba Ọlọ́run gbọ́.
35 Nígbà tí ilẹ̀ mọ́, àwọn adájọ́ kéékèèké rán àwọn akọ́dà lọ láti sọ pé: “Tú àwọn ọkùnrin yẹn sílẹ̀.”
36 Ẹni tó ń ṣọ́ àwọn ẹlẹ́wọ̀n ròyìn ohun tí wọ́n sọ fún Pọ́ọ̀lù, pé: “Àwọn adájọ́ kéékèèké ti rán àwọn èèyàn wá pé kí á tú ẹ̀yin méjèèjì sílẹ̀. Torí náà, ẹ jáde ní báyìí, kí ẹ sì máa lọ ní àlàáfíà.”
37 Àmọ́ Pọ́ọ̀lù sọ fún wọn pé: “Wọ́n nà wá lẹ́gba ní gbangba láìdá wa lẹ́bi, bó tiẹ̀ jẹ́ pé ará Róòmù ni wá, wọ́n jù wá sẹ́wọ̀n. Ṣé wọ́n wá fẹ́ tì wá jáde ní bòókẹ́lẹ́ ni? Rárá o! Kí àwọn fúnra wọn wá mú wa jáde.”
38 Àwọn akọ́dà ròyìn ohun tí wọ́n sọ fún àwọn adájọ́ kéékèèké. Ẹ̀rù bà wọ́n nígbà tí wọ́n gbọ́ pé ará Róòmù ni àwọn ọkùnrin náà.
39 Torí náà, wọ́n wá, wọ́n bẹ̀ wọ́n, lẹ́yìn tí wọ́n sì mú wọn jáde, wọ́n rọ̀ wọ́n pé kí wọ́n kúrò ní ìlú náà.
40 Àmọ́ wọ́n jáde kúrò ní ẹ̀wọ̀n, wọ́n sì lọ sí ilé Lìdíà; nígbà tí wọ́n rí àwọn ará, wọ́n fún wọn ní ìṣírí, wọ́n sì lọ.
17 Wọ́n rin ìrìn àjò gba Áńfípólì àti Apolóníà kọjá, wọ́n sì wá sí Tẹsalóníkà, níbi tí sínágọ́gù àwọn Júù wà.
2 Torí náà, bí àṣà Pọ́ọ̀lù, ó wọlé lọ bá wọn, ó sì bá wọn fèròwérò látinú Ìwé Mímọ́ fún sábáàtì mẹ́ta,
3 ó ń ṣàlàyé, ó sì ń tọ́ka sí àwọn ohun tó fi ẹ̀rí hàn pé ó pọn dandan kí Kristi jìyà, kí ó sì dìde kúrò nínú ikú, ó sọ pé: “Èyí ni Kristi náà, Jésù tí mò ń kéde fún yín.”
4 Nítorí èyí, àwọn kan lára wọn di onígbàgbọ́, wọ́n sì dara pọ̀ mọ́ Pọ́ọ̀lù àti Sílà, ọ̀pọ̀lọpọ̀ àwọn Gíríìkì tó ń sin Ọlọ́run àti díẹ̀ lára àwọn obìnrin sàràkí-sàràkí ṣe bẹ́ẹ̀ pẹ̀lú.
5 Àmọ́ inú bí àwọn Júù, wọ́n kó àwọn ọkùnrin burúkú kan jọ tí wọ́n jẹ́ aláìríkan-ṣèkan ní ibi ọjà, wọ́n di àwùjọ onírúgúdù, wọ́n sì dá ìdàrúdàpọ̀ sílẹ̀ nínú ìlú náà. Wọ́n ya wọ ilé Jásónì, wọ́n ń wá ọ̀nà láti mú Pọ́ọ̀lù àti Sílà wá fún àwùjọ náà.
6 Nígbà tí wọn ò rí wọn, wọ́n wọ́ Jásónì àti àwọn arákùnrin kan lọ sọ́dọ̀ àwọn alákòóso ìlú, wọ́n ń pariwo pé: “Àwọn ọkùnrin tó ń dojú ilẹ̀ ayé tí à ń gbé dé ti wá síbí o,
7 Jásónì sì gbà wọ́n lálejò. Gbogbo àwọn ọkùnrin yìí ló ń ta ko àwọn àṣẹ Késárì, tí wọ́n ń sọ pé ọba míì wà tó ń jẹ́ Jésù.”
8 Nígbà tí àwọn èrò àti àwọn alákòóso ìlú gbọ́ ọ̀rọ̀ yìí, ẹ̀rù bà wọ́n;
9 lẹ́yìn tí wọ́n gba ohun ìdúró tí ó tó lọ́wọ́ Jásónì àti àwọn yòókù, wọ́n fi wọ́n sílẹ̀.
10 Gbàrà tí ilẹ̀ ṣú, àwọn ará ní kí Pọ́ọ̀lù àti Sílà lọ sí Bèróà. Nígbà tí wọ́n dé ibẹ̀, wọ́n wọ sínágọ́gù àwọn Júù.
11 Àwọn tó wà ní Bèróà ní ọkàn rere ju àwọn tó wà ní Tẹsalóníkà lọ, torí pé wọ́n gba ọ̀rọ̀ náà tọkàntọkàn wọ́n sì ń ṣàyẹ̀wò Ìwé Mímọ́ kínníkínní lójoojúmọ́ láti rí i bóyá àwọn nǹkan yìí rí bẹ́ẹ̀.
12 Nítorí náà, ọ̀pọ̀ lára wọn di onígbàgbọ́, bẹ́ẹ̀ sì ni díẹ̀ lára àwọn obìnrin Gíríìkì tó ní orúkọ rere àti lára àwọn ọkùnrin wọn.
13 Àmọ́ nígbà tí àwọn Júù ní Tẹsalóníkà gbọ́ pé Pọ́ọ̀lù ti ń kéde ọ̀rọ̀ Ọlọ́run ní Bèróà, wọ́n wá síbẹ̀ láti ru àwọn èèyàn sókè, kí wọ́n sì kó sí wọn nínú.
14 Lẹ́sẹ̀kẹsẹ̀, àwọn ará ní kí Pọ́ọ̀lù máa lọ sí etí òkun, àmọ́ Sílà àti Tímótì dúró síbẹ̀.
15 Nígbà tí àwọn tó wà pẹ̀lú Pọ́ọ̀lù mú un dé Áténì, wọ́n pa dà lẹ́yìn tí Pọ́ọ̀lù sọ fún wọn pé kí Sílà àti Tímótì tètè wá bá òun ní kíá.
16 Bí Pọ́ọ̀lù ṣe ń dúró dè wọ́n ní Áténì, inú bí i nígbà tó rí i pé àwọn òrìṣà kún inú ìlú náà.
17 Torí náà, ó bẹ̀rẹ̀ sí í bá àwọn Júù àti àwọn míì tó ń jọ́sìn Ọlọ́run fèròwérò nínú sínágọ́gù, ó sì ń ṣe bẹ́ẹ̀ lójoojúmọ́ ní ibi ọjà pẹ̀lú àwọn tó bá wà ní àrọ́wọ́tó.
18 Àmọ́ lára àwọn onímọ̀ ọgbọ́n orí Epikúríà àti ti Sítọ́ìkì bẹ̀rẹ̀ sí í bá a jiyàn, àwọn kan ń sọ pé: “Kí ni onírèégbè yìí fẹ́ sọ?” Àwọn míì ń sọ pé: “Ó jọ ẹni tó ń kéde àwọn ọlọ́run àjèjì.” Èyí jẹ́ nítorí pé ó ń kéde ìhìn rere Jésù àti àjíǹde.
19 Nítorí náà, wọ́n gbá a mú, wọ́n sì mú un lọ sí Áréópágù, wọ́n sọ pé: “Ǹjẹ́ a lè mọ ohun tí ẹ̀kọ́ tuntun tí ò ń sọ yìí jẹ́?
20 Nítorí àwọn ohun tó ṣàjèjì sí etí wa lò ń sọ, a sì fẹ́ mọ ohun tí wọ́n túmọ̀ sí.”
21 Ní tòótọ́, gbogbo àwọn ará Áténì àti àwọn àjèjì tó ń gbé níbẹ̀ kò ní nǹkan míì tí wọ́n ń fi àkókò tí ọwọ́ wọn bá dilẹ̀ ṣe ju pé kí wọ́n máa sọ̀rọ̀ tàbí kí wọ́n máa fetí sí ohun tuntun.
22 Ni Pọ́ọ̀lù bá dúró láàárín Áréópágù, ó sì sọ pé: “Ẹ̀yin èèyàn Áténì, mo kíyè sí pé nínú ohun gbogbo, ó jọ pé ẹ bẹ̀rù àwọn ọlọ́run ju bí àwọn yòókù ṣe bẹ̀rù wọn lọ.
23 Bí àpẹẹrẹ, bí mo ṣe ń lọ, tí mo sì ń fara balẹ̀ wo àwọn ohun tí ẹ̀ ń júbà, mo rí pẹpẹ kan, tí wọ́n kọ àkọlé sí pé ‘Sí Ọlọ́run Àìmọ̀.’ Nítorí náà, ohun tí ẹ̀ ń sìn láìmọ̀ ni mo wá kéde fún yín.
24 Ọlọ́run tó dá ayé àti gbogbo ohun tó wà nínú rẹ̀, gẹ́gẹ́ bí òun fúnra rẹ̀ ṣe jẹ́ Olúwa ọ̀run àti ayé, kì í gbé inú àwọn tẹ́ńpìlì tí a fi ọwọ́ kọ́;
25 bẹ́ẹ̀ ni kì í retí pé kí èèyàn ran òun lọ́wọ́ bíi pé ó nílò ohunkóhun, nítorí òun fúnra rẹ̀ ló ń fún gbogbo èèyàn ní ìyè àti èémí àti ohun gbogbo.
26 Láti ara ọkùnrin kan ló ti dá gbogbo orílẹ̀-èdè àwọn èèyàn láti máa gbé lórí gbogbo ilẹ̀ ayé, ó yan àkókò fún àwọn nǹkan, ó sì pa ààlà ibi tí àwọn èèyàn á máa gbé,
27 kí wọ́n lè máa wá Ọlọ́run, tí wọ́n bá lè táràrà fún un, kí wọ́n sì rí i ní ti gidi, bó tilẹ̀ jẹ́ pé, ní tòótọ́, kò jìnnà sí ẹnì kọ̀ọ̀kan wa.
28 Torí ipasẹ̀ rẹ̀ ni a fi ní ìyè, tí à ń rìn, tí a sì wà, àní gẹ́gẹ́ bí ọ̀rọ̀ àwọn kan lára àwọn akéwì yín tó sọ pé, ‘Nítorí àwa náà jẹ́ ọmọ rẹ̀.’
29 “Nítorí náà, bí a ṣe jẹ́ ọmọ Ọlọ́run, kò yẹ kí a rò pé Olú Ọ̀run rí bíi wúrà tàbí fàdákà tàbí òkúta, bí ohun tí a fi ọgbọ́n àti iṣẹ́ ọnà èèyàn gbẹ́ lére.
30 Lóòótọ́, Ọlọ́run ti gbójú fo ìgbà àìmọ̀ yìí; àmọ́ ní báyìí, ó ń sọ fún gbogbo èèyàn níbi gbogbo pé kí wọ́n ronú pìwà dà.
31 Torí ó ti dá ọjọ́ kan tó máa fi òdodo ṣèdájọ́  ayé láti ọwọ́ ọkùnrin kan tó ti yàn, ó sì ti pèsè ẹ̀rí tó dájú fún gbogbo èèyàn bó ṣe jí i dìde kúrò nínú ikú.”
32 Nígbà tí wọ́n gbọ́ nípa àjíǹde àwọn òkú, àwọn kan bẹ̀rẹ̀ sí í ṣe yẹ̀yẹ́, àwọn míì sì sọ pé: “A máa gbọ́ ọ̀rọ̀ yìí lẹ́nu rẹ nígbà míì.”
33 Torí náà, Pọ́ọ̀lù fi wọ́n sílẹ̀,
34 àmọ́ àwọn kan dara pọ̀ mọ́ ọn, wọ́n sì di onígbàgbọ́. Lára wọn ni Díónísíù tó jẹ́ adájọ́ ní kọ́ọ̀tù Áréópágù àti obìnrin kan tó ń jẹ́ Dámárì pẹ̀lú àwọn míì.
18 Lẹ́yìn èyí, ó kúrò ní Áténì, ó sì wá sí Kọ́ríńtì.
2 Ó rí Júù kan tí orúkọ rẹ̀ ń jẹ́ Ákúílà, ọmọ ìbílẹ̀ Pọ́ńtù, tí kò tíì pẹ́ tí òun àti Pírísílà ìyàwó rẹ̀ dé láti Ítálì, torí Kíláúdíù ti pàṣẹ pé kí àwọn Júù kúrò ní Róòmù. Nítorí náà, ó lọ bá wọn,
3 torí pé iṣẹ́ kan náà ni wọ́n jọ ń ṣe, ó dúró sí ilé wọn, ó sì ń bá wọn ṣiṣẹ́, torí iṣẹ́ àgọ́ pípa ni wọ́n ń ṣe.
4 Ó máa ń sọ àsọyé nínú sínágọ́gù ní gbogbo sábáàtì, ó sì máa ń yí àwọn Júù àti Gíríìkì lérò pa dà.
5 Nígbà tí Sílà àti Tímótì wá láti Makedóníà, ọ̀rọ̀ Ọlọ́run mú kí ọwọ́ Pọ́ọ̀lù dí gan-an, ó ń jẹ́rìí fún àwọn Júù láti fi ẹ̀rí hàn pé Jésù ni Kristi náà.
6 Àmọ́ nígbà tí wọn ò yéé ṣàtakò sí i, tí wọ́n sì ń sọ̀rọ̀ rẹ̀ láìdáa, ó gbọn ẹ̀wù rẹ̀, ó sì sọ fún wọn pé: “Kí ẹ̀jẹ̀ yín wà lórí ẹ̀yin fúnra yín. Ọrùn mi mọ́. Láti ìsinsìnyí lọ, màá lọ máa bá àwọn èèyàn orílẹ̀-èdè.”
7 Torí náà, ó kúrò níbẹ̀, ó sì lọ sí ilé ọkùnrin kan tó ń jẹ́ Títíọ́sì Jọ́sítù, olùjọ́sìn Ọlọ́run, tí ilé rẹ̀ wà lẹ́gbẹ̀ẹ́ sínágọ́gù.
8 Àmọ́ Kírípọ́sì, alága sínágọ́gù, di onígbàgbọ́ nínú Olúwa, òun pẹ̀lú gbogbo agbo ilé rẹ̀. Ọ̀pọ̀ àwọn ará Kọ́ríńtì tí wọ́n gbọ́ bẹ̀rẹ̀ sí í gbà gbọ́, wọ́n sì ṣèrìbọmi.
9 Síwájú sí i, Olúwa sọ fún Pọ́ọ̀lù ní òru nínú ìran pé: “Má bẹ̀rù, máa sọ̀rọ̀ nìṣó, má sì dákẹ́,
10 torí mo wà pẹ̀lú rẹ, ẹnikẹ́ni ò ní kọ lù ọ́ láti ṣe ọ́ léṣe; nítorí mo ní ọ̀pọ̀ èèyàn ní ìlú yìí.”
11 Torí náà, ó lo ọdún kan àti oṣù mẹ́fà níbẹ̀, ó ń kọ́ni ní ọ̀rọ̀ Ọlọ́run láàárín wọn.
12 Lásìkò tí Gálíò jẹ́ alákòóso ìbílẹ̀ Ákáyà, àwọn Júù gbìmọ̀ pọ̀, wọ́n dìde sí Pọ́ọ̀lù, wọ́n sì mú un lọ síwájú ìjókòó ìdájọ́,
13 wọ́n sọ pé: “Ọkùnrin yìí ń yí àwọn èèyàn lérò pa dà láti máa sin Ọlọ́run lọ́nà tó ta ko òfin.”
14 Àmọ́ bí Pọ́ọ̀lù ṣe fẹ́ bẹ̀rẹ̀ ọ̀rọ̀, Gálíò sọ fún àwọn Júù pé: “Ẹ̀yin Júù, tó bá jẹ́ lórí ìwà àìtọ́ tàbí ìwà ọ̀daràn ni, ó máa bọ́gbọ́n mu pé kí n fi sùúrù gbọ́ yín.
15 Ṣùgbọ́n tó bá jẹ́ àríyànjiyàn lórí ọ̀rọ̀ àti àwọn orúkọ àti òfin yín ni, ẹ̀yin fúnra yín ni kí ẹ lọ bójú tó o. Mi ò fẹ́ ṣe ìdájọ́ lórí àwọn nǹkan yìí.”
16 Ló bá lé wọn kúrò níbi ìjókòó ìdájọ́.
17 Nítorí náà, gbogbo wọn gbá Sótínésì, alága sínágọ́gù mú, wọ́n sì bẹ̀rẹ̀ sí í lù ú níwájú ìjókòó ìdájọ́. Àmọ́ Gálíò kò dá sí ohun tó ń ṣẹlẹ̀ rárá.
18 Lẹ́yìn tí Pọ́ọ̀lù lo ọjọ́ mélòó kan sí i níbẹ̀, ó dágbére fún àwọn ará, ó wọkọ̀ òkun lọ sí Síríà, Pírísílà àti Ákúílà sì bá a lọ. Ó gé irun orí rẹ̀ mọ́lẹ̀ ní Kẹnkíríà, torí ó ti jẹ́ ẹ̀jẹ́ kan.
19 Nígbà tí wọ́n dé Éfésù, ó fi wọ́n sílẹ̀ níbẹ̀; àmọ́ ó wọ sínágọ́gù, ó sì ń bá àwọn Júù fèròwérò.
20 Bó tilẹ̀ jẹ́ pé wọ́n ń sọ fún un pé kó dúró sí i lọ́dọ̀ àwọn, kò gbà,
21 àmọ́ ó dágbére, ó sì sọ fún wọn pé: “Màá tún pa dà sọ́dọ̀ yín, tí Jèhófà bá fẹ́.” Ó wá wọkọ̀ òkun láti Éfésù,
22 ó sì wá sí Kesaríà. Ó jáde lọ, ó sì kí ìjọ, lẹ́yìn náà ó lọ sí Áńtíókù.
23 Lẹ́yìn tó lo àkókò díẹ̀ níbẹ̀, ó kúrò, ó sì ń lọ láti ibì kan sí ibòmíì ní ilẹ̀ Gálátíà àti Fíríjíà, ó ń fún gbogbo ọmọ ẹ̀yìn lókun.
24 Júù kan wà tí orúkọ rẹ̀ ń jẹ́ Àpólò, ọmọ ìbílẹ̀ Alẹkisáńdíríà, ó dé sí Éfésù; ọkùnrin sọ̀rọ̀sọ̀rọ̀ tó mọ Ìwé Mímọ́ dunjú ni.
25 Ọkùnrin yìí ti gba ẹ̀kọ́ nípa ọ̀nà Jèhófà, iná ẹ̀mí sì ń jó nínú rẹ̀, ó ń sọ̀rọ̀, ó sì ń kọ́ni ní àwọn nǹkan tó jẹ mọ́ Jésù lọ́nà tó péye, àmọ́ ìrìbọmi Jòhánù nìkan ló mọ̀.
26 Ó bẹ̀rẹ̀ sí í fìgboyà sọ̀rọ̀ nínú sínágọ́gù, nígbà tí Pírísílà àti Ákúílà gbọ́ ọ̀rọ̀ rẹ̀, wọ́n mú un wọ àwùjọ wọn, wọ́n sì ṣàlàyé ọ̀nà Ọlọ́run fún un lọ́nà tó túbọ̀ péye.
27 Bákan náà, torí pé ó fẹ́ kọjá sí Ákáyà, àwọn ará kọ̀wé sí àwọn ọmọ ẹ̀yìn, wọ́n rọ̀ wọ́n pé kí wọ́n gbà á tọwọ́tẹsẹ̀. Torí náà, nígbà tó débẹ̀, ó ṣèrànwọ́ púpọ̀ fún àwọn tó ti di onígbàgbọ́ nípasẹ̀ inú rere àìlẹ́tọ̀ọ́sí Ọlọ́run;
28 ó ń sọ̀rọ̀ ní gbangba pẹ̀lú ìtara, bó ṣe ń fi ẹ̀rí hàn kedere pé àwọn Júù kò tọ̀nà, tó sì ń fi hàn nínú Ìwé Mímọ́ pé Jésù ni Kristi náà.
20 Nígbà tí rúkèrúdò náà rọlẹ̀, Pọ́ọ̀lù ránṣẹ́ pe àwọn ọmọ ẹ̀yìn, lẹ́yìn tó fún wọn ní ìṣírí, tó sì dágbére fún wọn, ó bẹ̀rẹ̀ ìrìn àjò rẹ̀ lọ sí Makedóníà.
2 Lẹ́yìn tó gba àwọn agbègbè náà kọjá, tó sì ń fún àwọn tó wà níbẹ̀ ní ọ̀pọ̀ ìṣírí, ó dé ilẹ̀ Gíríìsì.
3 Ó lo oṣù mẹ́ta níbẹ̀, àmọ́ torí pé àwọn Júù gbìmọ̀ pọ̀ láti pa á nígbà tó fẹ́ wọkọ̀ lọ sí Síríà, ó pinnu pé òun á gba Makedóníà pa dà.
4 Àwọn tó bá a lọ ni Sópátérì ọmọ Párù ará Bèróà, Àrísítákọ́sì àti Sẹ́kúńdù láti Tẹsalóníkà, Gáyọ́sì ará Déébè, Tímótì pẹ̀lú Tíkíkù àti Tírófímù láti ìpínlẹ̀ Éṣíà.
5 Àwọn ọkùnrin yìí lọ ṣáájú wa, wọ́n sì dúró dè wá ní Tíróásì;
6 àmọ́ a wọkọ̀ òkun láti ìlú Fílípì lẹ́yìn àjọyọ̀ Búrẹ́dì Aláìwú, láàárín ọjọ́ márùn-ún, a dé ọ̀dọ̀ wọn ní Tíróásì, a sì lo ọjọ́ méje níbẹ̀.
7 Ní ọjọ́ kìíní ọ̀sẹ̀, nígbà tí a kóra jọ láti jẹun, Pọ́ọ̀lù bẹ̀rẹ̀ sí í bá wọn sọ̀rọ̀, torí pé ọjọ́ kejì ló máa kúrò níbẹ̀; ó sì sọ̀rọ̀ títí di ọ̀gànjọ́ òru.
8 Àwọn fìtílà mélòó kan wà ní yàrá òkè tí a kóra jọ sí.
9 Ọ̀dọ́kùnrin kan tó ń jẹ́ Yútíkọ́sì jókòó sójú fèrèsé, ó sùn lọ fọnfọn nígbà tí Pọ́ọ̀lù ń bá ọ̀rọ̀ rẹ̀ lọ, oorun ti gbé e lọ, ló bá ṣubú láti àjà kẹta, ó sì ti kú nígbà tí wọ́n fi máa gbé e.
10 Àmọ́ Pọ́ọ̀lù lọ sísàlẹ̀, ó dùbúlẹ̀ lé e, ó sì gbá a mọ́ra, ó sọ pé: “Ẹ dákẹ́ ariwo, torí ó ti jí.”
11 Lẹ́yìn náà, ó gòkè pẹ̀tẹ́ẹ̀sì lọ, ó bẹ̀rẹ̀ oúnjẹ, ó sì ń jẹun. Ó ń bá ọ̀rọ̀ rẹ̀ lọ títí ilẹ̀ fi mọ́, lẹ́yìn náà, ó kúrò níbẹ̀.
12 Torí náà, wọ́n mú ọmọkùnrin náà lọ láàyè, ìtùnú tí wọ́n rí gbà sì kọjá sísọ.
13 A wá tẹ̀ síwájú lọ sídìí ọkọ̀ òkun, a sì wọkọ̀ lọ sí Ásò, níbi tí a ní i lọ́kàn pé a ti máa fi ọkọ̀ gbé Pọ́ọ̀lù, torí lẹ́yìn tó ti sọ ohun tí a máa ṣe lórí ọ̀rọ̀ yìí, òun fúnra rẹ̀ ní i lọ́kàn láti fi ẹsẹ̀ rìn lọ síbẹ̀.
14 Torí náà, nígbà tó bá wa ní Ásò, a fi ọkọ̀ gbé e, a sì lọ sí Mítílénè.
15 Lọ́jọ́ tó tẹ̀ lé e, a wọkọ̀ kúrò níbẹ̀, a dé òdìkejì Kíósì, àmọ́ ní ọjọ́ kejì, a fẹsẹ̀ kan dé Sámósì, a sì dé Mílétù ní ọjọ́ tó tẹ̀ lé e.
16 Pọ́ọ̀lù ti pinnu láti wọkọ̀ òkun kọjá Éfésù, kó má bàa lo àkókò kankan ní ìpínlẹ̀ Éṣíà, torí ó fẹ́ tètè dé Jerúsálẹ́mù ní ọjọ́ Àjọyọ̀ Pẹ́ńtíkọ́sì, bí ó bá ṣeé ṣe fún un.
17 Àmọ́ láti Mílétù, ó ránṣẹ́ sí Éfésù, ó ní kí wọ́n pe àwọn alàgbà ìjọ wá.
18 Nígbà tí wọ́n dé ọ̀dọ̀ rẹ̀, ó sọ fún wọn pé: “Ẹ mọ̀ dáadáa bí mo ṣe ń ṣe láàárín yín láti ọjọ́ àkọ́kọ́ tí mo ti dé sí ìpínlẹ̀ Éṣíà,
19 tí mò ń sìn bí ẹrú fún Olúwa pẹ̀lú ìrẹ̀lẹ̀ àti omijé àti àwọn àdánwò tó ṣẹlẹ̀ sí mi nítorí ọ̀tẹ̀ àwọn Júù,
20 bí mi ò ṣe fà sẹ́yìn nínú sísọ èyíkéyìí lára àwọn ohun tó lérè fún yín tàbí nínú kíkọ́ yín ní gbangba àti láti ilé dé ilé.
21 Àmọ́ mo jẹ́rìí kúnnákúnná fún àwọn Júù àti àwọn Gíríìkì nípa ìrònúpìwàdà sí Ọlọ́run àti ìgbàgbọ́ nínú Olúwa wa Jésù.
22 Ní báyìí, ẹ wò ó! ẹ̀mí ti sọ ọ́ di dandan fún mi, mò ń rin ìrìn àjò lọ sí Jerúsálẹ́mù, bó tilẹ̀ jẹ́ pé mi ò mọ ohun tó máa ṣẹlẹ̀ sí mi níbẹ̀,
23 kìkì pé ẹ̀mí mímọ́ ń jẹ́rìí fún mi léraléra láti ìlú dé ìlú pé ẹ̀wọ̀n àti ìpọ́njú ń dúró dè mí.
24 Síbẹ̀, mi ò ka ẹ̀mí mi sí ohun tó ṣe pàtàkì sí mi, tí mo bá ṣáà ti lè parí eré ìje mi àti iṣẹ́ òjíṣẹ́ tí mo gbà lọ́wọ́ Jésù Olúwa, láti jẹ́rìí kúnnákúnná sí ìhìn rere nípa inú rere àìlẹ́tọ̀ọ́sí Ọlọ́run.
25 “Ní báyìí, ẹ wò ó! Mo mọ̀ pé kò sí ìkankan nínú ẹ̀yin tí mo wàásù Ìjọba náà fún tó máa tún rí ojú mi mọ́.
26 Torí náà, mo pè yín ṣe ẹlẹ́rìí lónìí yìí pé ọrùn mi mọ́ kúrò nínú ẹ̀jẹ̀ gbogbo èèyàn,
27 nítorí mi ò fà sẹ́yìn nínú sísọ gbogbo ìpinnu Ọlọ́run fún yín.
28 Ẹ kíyè sí ara yín àti sí gbogbo agbo, láàárín èyí tí ẹ̀mí mímọ́ ti yàn yín ṣe alábòójútó, láti ṣe olùṣọ́ àgùntàn ìjọ Ọlọ́run, èyí tí ó fi ẹ̀jẹ̀ Ọmọ òun fúnra rẹ̀ rà.
29 Mo mọ̀ pé lẹ́yìn tí mo bá lọ, àwọn aninilára ìkookò máa wọlé sáàárín yín, wọn ò sì ní fọwọ́ pẹ̀lẹ́ mú agbo,
30 àwọn kan máa dìde láàárín yín, wọ́n á sọ àwọn ọ̀rọ̀ békebèke láti fa àwọn ọmọ ẹ̀yìn sẹ́yìn ara wọn.
31 “Nítorí náà, ẹ máa wà lójúfò, kí ẹ sì fi sọ́kàn pé fún ọdún mẹ́ta, mi ò ṣíwọ́ gbígba ẹnì kọ̀ọ̀kan yín níyànjú pẹ̀lú omijé tọ̀sántòru.
32 Ní báyìí, mo fà yín lé ọwọ́ Ọlọ́run àti ọ̀rọ̀ inú rere àìlẹ́tọ̀ọ́sí rẹ̀, ọ̀rọ̀ tí ó lè gbé yín ró, kí ó sì fún yín ní ogún náà láàárín gbogbo àwọn tí a sọ di mímọ́.
33 Fàdákà tàbí wúrà tàbí aṣọ èèyàn kankan ò wọ̀ mí lójú.
34 Ẹ̀yin fúnra yín mọ̀ pé àwọn ọwọ́ yìí ti pèsè àwọn ohun tí mo nílò àti àwọn ohun tí àwọn tó wà pẹ̀lú mi nílò.
35 Mo ti fi hàn yín nínú ohun gbogbo nípa ṣíṣe iṣẹ́ kára lọ́nà yìí pé, ẹ gbọ́dọ̀ ṣèrànwọ́ fún àwọn tó jẹ́ aláìlera, ẹ sì gbọ́dọ̀ fi àwọn ọ̀rọ̀ Jésù Olúwa sọ́kàn, nígbà tí òun fúnra rẹ̀ sọ pé: ‘Ayọ̀ púpọ̀ wà nínú fífúnni ju èyí tó wà nínú rírígbà lọ.’”
36 Nígbà tó sọ àwọn nǹkan yìí tán, ó kúnlẹ̀ pẹ̀lú gbogbo wọn, ó sì gbàdúrà.
37 Ní tòótọ́, gbogbo wọn bú sẹ́kún, wọ́n gbá Pọ́ọ̀lù mọ́ra, wọ́n sì fẹnu kò ó lẹ́nu tìfẹ́tìfẹ́,
38 torí ọ̀rọ̀ tó sọ, pé wọn ò ní rí ojú òun mọ́, dùn wọ́n wọra. Lẹ́yìn náà, wọ́n sìn ín dé ìdí ọkọ̀ òkun.
21 Lẹ́yìn tí a já ara wa gbà lọ́wọ́ wọn, tí a sì wọkọ̀ òkun, a lọ tààrà, a sì dé Kọ́sì, ní ọjọ́ kejì a lọ sí Ródésì, láti ibẹ̀ a lọ sí Pátárà.
2 Nígbà tí a rí ọkọ̀ òkun kan tó ń sọdá lọ sí Foníṣíà, a wọ̀ ọ́, ó sì gbéra.
3 Bí a ṣe ń wo erékùṣù Sápírọ́sì lọ́ọ̀ọ́kán, a fi í sílẹ̀ sẹ́yìn ní apá òsì, ọkọ̀ wa forí lé Síríà, a sì gúnlẹ̀ sí Tírè, níbi tí ọkọ̀ náà ti máa já ẹrù rẹ̀.
4 A wá àwọn ọmọ ẹ̀yìn, a rí wọn, a sì lo ọjọ́ méje níbẹ̀. Àmọ́ nítorí ohun tí ẹ̀mí mímọ́ fi hàn wọ́n, léraléra ni wọ́n sọ fún Pọ́ọ̀lù pé kó má ṣe fẹsẹ̀ kan Jerúsálẹ́mù.
5 Torí náà, nígbà tí àkókò tí a fẹ́ lò níbẹ̀ pé, a kúrò níbẹ̀, a sì bẹ̀rẹ̀ ìrìn àjò wa, àmọ́ gbogbo wọn, pẹ̀lú àwọn obìnrin àti àwọn ọmọdé, sìn wá títí a fi jáde nínú ìlú náà. A kúnlẹ̀ ní etíkun, a gbàdúrà,
6 a sì dágbére fún ara wa. A lọ wọkọ̀ òkun, àwọn náà sì pa dà sílé wọn.
7 Lẹ́yìn náà, ọkọ̀ òkun wa kúrò ní Tírè, a sì dé Tólémáísì, a kí àwọn ará, a sì lo ọjọ́ kan lọ́dọ̀ wọn.
8 Lọ́jọ́ kejì, a gbéra, a sì dé Kesaríà, a wọ ilé Fílípì ajíhìnrere, tó jẹ́ ọ̀kan lára àwọn ọkùnrin méje  náà, a sì dúró lọ́dọ̀ rẹ̀.
9 Ọkùnrin yìí ní àwọn ọmọbìnrin mẹ́rin tí kò tíì lọ́kọ, tí wọ́n ń sọ tẹ́lẹ̀.
10 Àmọ́ lẹ́yìn tí a lo ọjọ́ mélòó kan níbẹ̀, wòlíì kan tó ń jẹ́ Ágábù wá láti Jùdíà.
11 Ó wá sọ́dọ̀ wa, ó mú àmùrè Pọ́ọ̀lù, ó sì de ẹsẹ̀ àti ọwọ́ ara rẹ̀, ó sọ pé: “Ohun tí ẹ̀mí mímọ́ sọ nìyí, ‘Bí àwọn Júù ṣe máa di ọkùnrin tí àmùrè yìí jẹ́ tirẹ̀ nìyí ní Jerúsálẹ́mù, wọ́n á sì fà á lé ọwọ́ àwọn èèyàn orílẹ̀-èdè.’”
12 Tóò, nígbà tí a gbọ́ ọ̀rọ̀ yìí, àwa àti àwọn tó wà níbẹ̀ bẹ̀rẹ̀ sí í bẹ̀ ẹ́ pé kó má lọ sí Jerúsálẹ́mù.
13 Ni Pọ́ọ̀lù bá fèsì pé: “Kí ni ẹ̀ ń ṣe yìí, tí ẹ̀ ń sunkún, tí ẹ sì fẹ́ kó ìrẹ̀wẹ̀sì bá mi? Ẹ jẹ́ kó dá yín lójú pé, mo ti múra tan láti kú ní Jerúsálẹ́mù nítorí orúkọ Jésù Olúwa, kì í ṣe pé kí wọ́n kàn dè mí nìkan ni.”
14 Nígbà tí a ò lè yí i lérò pa dà, a fi í sílẹ̀, a sọ pé: “Kí ìfẹ́ Jèhófà ṣẹ.”
15 Lẹ́yìn ìgbà yẹn, a múra ìrìn àjò, a sì bọ́ sọ́nà, ó di Jerúsálẹ́mù.
16 Lára àwọn ọmọ ẹ̀yìn láti Kesaríà náà bá wa lọ, wọ́n mú wa lọ sọ́dọ̀ Mínásónì ará Sápírọ́sì, ọ̀kan lára àwọn tó kọ́kọ́ di ọmọ ẹ̀yìn, ilé rẹ̀ ni wọ́n fẹ́ fi wá sí.
17 Nígbà tí a dé Jerúsálẹ́mù, àwọn ará gbà wá tayọ̀tayọ̀.
18 Àmọ́ lọ́jọ́ tó tẹ̀ lé e, Pọ́ọ̀lù tẹ̀ lé wa lọ sọ́dọ̀ Jémíìsì, gbogbo àwọn alàgbà sì wà níbẹ̀.
19 Ó kí wọn, ó sì bẹ̀rẹ̀ sí í ròyìn kúlẹ̀kúlẹ̀ àwọn ohun tí Ọlọ́run ṣe láàárín àwọn orílẹ̀-èdè nípasẹ̀ iṣẹ́ òjíṣẹ́ tí ó ṣe.
20 Lẹ́yìn tí wọ́n gbọ́ ọ̀rọ̀ yìí, wọ́n bẹ̀rẹ̀ sí í yin Ọlọ́run lógo, àmọ́ wọ́n sọ fún un pé: “Arákùnrin, wo bí ẹgbẹẹgbẹ̀rún àwọn onígbàgbọ́ tó wà láàárín àwọn Júù ṣe pọ̀ tó, gbogbo wọn ló sì ní ìtara fún Òfin.
21 Àmọ́ wọ́n ti gbọ́ àhesọ nípa rẹ pé ò ń kọ́ gbogbo Júù tó wà láàárín àwọn orílẹ̀-èdè pé kí wọ́n kẹ̀yìn sí Mósè, tí ò ń sọ fún wọn pé kí wọ́n má ṣe dádọ̀dọ́ àwọn ọmọ wọn tàbí tẹ̀ lé àwọn àṣà wọn.
22 Kí wá ni ṣíṣe lórí ọ̀rọ̀ yìí? Ó dájú pé wọ́n á gbọ́ pé o ti dé.
23 Torí náà, ṣe ohun tí a bá sọ fún ọ: Ọkùnrin mẹ́rin wà lọ́dọ̀ wa tí wọ́n ti jẹ́jẹ̀ẹ́.
24 Mú àwọn ọkùnrin yìí dání, kí o wẹ ara rẹ mọ́ pẹ̀lú wọn lọ́nà Òfin, kí o sì bójú tó ìnáwó wọn, kí wọ́n lè fá orí wọn. Nígbà náà, gbogbo èèyàn á mọ̀ pé kò sí òótọ́ kankan nínú àwọn ọ̀rọ̀ àhesọ tí wọ́n ń gbọ́ nípa rẹ, àmọ́ pé ò ń rìn létòlétò àti pé ìwọ náà ń pa Òfin mọ́.
25 Ní ti àwọn onígbàgbọ́ tó wá látinú àwọn orílẹ̀-èdè, a ti kọ ìpinnu wa ránṣẹ́ sí wọn pé kí wọ́n yẹra fún ohun tí wọ́n fi rúbọ sí àwọn òrìṣà, kí wọ́n yẹra fún ẹ̀jẹ̀, fún ohun tí wọ́n fún lọ́rùn pa àti ìṣekúṣe.”
26 Lẹ́yìn náà, Pọ́ọ̀lù mú àwọn ọkùnrin náà dání ní ọjọ́ kejì, ó sì wẹ ara rẹ̀ mọ́ pẹ̀lú wọn lọ́nà Òfin, ó wọ tẹ́ńpìlì lọ láti sọ ìgbà tí àwọn ọjọ́ ìwẹ̀mọ́ náà máa parí, kí àlùfáà lè rú ẹbọ fún ẹnì kọ̀ọ̀kan wọn.
27 Nígbà tó kù díẹ̀ kí ọjọ́ méje náà pé, àwọn Júù tó wá láti Éṣíà rí i nínú tẹ́ńpìlì, ni wọ́n bá ru gbogbo èrò lọ́kàn sókè, wọ́n sì gbá a mú,
28 wọ́n ń kígbe pé: “Ẹ̀yin èèyàn Ísírẹ́lì, ẹ gbà wá o! Ọkùnrin tó ń kọ́ gbogbo èèyàn níbi gbogbo láti kẹ̀yìn sí àwọn èèyàn wa àti sí Òfin àti sí ibí yìí ti dé síbí o. Yàtọ̀ síyẹn, ó tún mú àwọn Gíríìkì wá sínú tẹ́ńpìlì, ó sì ti sọ ibi mímọ́ yìí di ẹlẹ́gbin.”
29 Nítorí wọ́n ti rí Tírófímù ará Éfésù pẹ̀lú rẹ̀ nínú ìlú náà tẹ́lẹ̀, wọ́n sì rò pé Pọ́ọ̀lù mú un wọ inú tẹ́ńpìlì.
30 Gbogbo ìlú náà dà rú, àwọn èèyàn rọ́ wá, wọ́n gbá Pọ́ọ̀lù mú, wọ́n sì wọ́ ọ lọ sẹ́yìn tẹ́ńpìlì, lẹ́sẹ̀kẹsẹ̀, wọ́n ti àwọn ilẹ̀kùn.
31 Bí wọ́n ṣe fẹ́ pa á, ọ̀gágun àwùjọ ọmọ ogun gbọ́ pé gbogbo Jerúsálẹ́mù ti dà rú;
32 lẹ́sẹ̀kẹsẹ̀, ó kó àwọn ọmọ ogun àti àwọn ọ̀gá ọmọ ogun lẹ́yìn, wọ́n sì sáré lọ bá wọn. Nígbà tí wọ́n tajú kán rí ọ̀gágun náà àti àwọn ọmọ ogun, wọ́n ṣíwọ́ lílu Pọ́ọ̀lù.
33 Ọ̀gágun wá sún mọ́ wọn, ó mú un, ó sì pàṣẹ pé kí wọ́n fi ẹ̀wọ̀n méjì dè é; lẹ́yìn náà, ó wádìí ẹni tó jẹ́ àti ohun tó ṣe.
34 Àmọ́, bí àwọn kan láàárín èrò náà ṣe ń pariwo ohun kan, bẹ́ẹ̀ ni àwọn míì ń pariwo ohun míì. Torí náà, ó ní kí wọ́n mú un wá sí ibùdó àwọn ọmọ ogun, torí ariwo wọn kò jẹ́ kó mọ ohun tó ṣẹlẹ̀ gan-an.
35 Àmọ́ nígbà tó dé orí àtẹ̀gùn, àwọn ọmọ ogun ní láti gbé e nítorí ìwà ipá àwọn èrò náà,
36 torí ṣe ni ọ̀pọ̀ èèyàn ń tẹ̀ lé wọn, tí wọ́n ń kígbe pé: “Ẹ pa á dà nù!”
37 Bí wọ́n ṣe fẹ́ mú Pọ́ọ̀lù wọ ibùdó àwọn ọmọ ogun, ó béèrè lọ́wọ́ ọ̀gágun náà pé: “Ṣé mo lè sọ nǹkan kan fún ọ?” Ó fèsì pé: “Ṣé o lè sọ èdè Gíríìkì?
38 Ìwọ kọ́ ni ará Íjíbítì tó dáná ọ̀tẹ̀ sí ìjọba ní ìjelòó, tó sì kó ẹgbẹ̀rún mẹ́rin (4,000) ọkùnrin ọlọ́bẹ aṣóró jáde lọ sí aginjù?”
39 Pọ́ọ̀lù wá sọ pé: “Ní tòótọ́, Júù ni mí, láti Tásù ní Sìlíṣíà, ọmọ ìlú kan tó gbajúmọ̀. Torí náà, mo bẹ̀ ọ́, jẹ́ kí n bá àwọn èèyàn náà sọ̀rọ̀.”
40 Lẹ́yìn tó gbà á láyè, Pọ́ọ̀lù dúró lórí àtẹ̀gùn náà, ó ju ọwọ́ sí àwọn èèyàn náà. Nígbà tí kẹ́kẹ́ pa, ó bá wọn sọ̀rọ̀ ní èdè Hébérù, ó ní:
22 “Ẹ̀yin èèyàn, ẹ̀yin ará àti ẹ̀yin bàbá, ẹ gbọ́ ẹjọ́ tí mo fẹ́ rò fún yín.”
2 Tóò, nígbà tí wọ́n gbọ́ pé ó ń bá wọn sọ̀rọ̀ ní èdè Hébérù, wọ́n túbọ̀ dákẹ́, ó sì sọ pé:
3 “Júù ni mí, ìlú Tásù ní Sìlíṣíà ni wọ́n ti bí mi, àmọ́ ìlú yìí ni mo ti gba ẹ̀kọ́ lọ́dọ̀ Gàmálíẹ́lì, wọ́n fi Òfin àwọn baba ńlá ìgbàanì dá mi lẹ́kọ̀ọ́ lọ́nà àìgbagbẹ̀rẹ́, mo sì jẹ́ onítara fún Ọlọ́run bí gbogbo yín ṣe jẹ́ lónìí yìí.
4 Mo ṣe inúnibíni sí àwọn tó ń tẹ̀ lé Ọ̀nà yìí tí wọ́n fi kú, bí mo ṣe ń de tọkùnrin tobìnrin tí mo sì ń jù wọ́n sẹ́wọ̀n,
5 àlùfáà àgbà àti gbogbo àpéjọ àwọn àgbààgbà náà lè jẹ́rìí sí i. Mó tún gba àwọn lẹ́tà látọwọ́ wọn lọ sọ́dọ̀ àwọn ará ní Damásíkù, mo sì bọ́ sójú ọ̀nà kí n lè lọ mú àwọn tó wà níbẹ̀ wá sí Jerúsálẹ́mù ní dídè láti fìyà jẹ wọ́n.
6 “Àmọ́ bí mo ṣe ń rin ìrìn àjò lọ, tí mo sì ń sún mọ́ Damásíkù, ní ọ̀sán gangan, ìmọ́lẹ̀ ńlá kan láti ọ̀run kọ mànà lójijì yí mi ká,
7 mo bá ṣubú lulẹ̀, mo sì gbọ́ ohùn kan tó sọ fún mi pé: ‘Sọ́ọ̀lù, Sọ́ọ̀lù, kí nìdí tí o fi ń ṣe inúnibíni sí mi?’
8 Mo fèsì pé: ‘Ta ni ọ́, Olúwa?’ Ó wá sọ fún mi pé: ‘Èmi ni Jésù ará Násárẹ́tì, ẹni tí ò ń ṣe inúnibíni sí.’
9 Lákòókò yìí, àwọn tó wà pẹ̀lú mi rí ìmọ́lẹ̀ náà, àmọ́ wọn ò gbọ́ ohùn ẹni tó ń bá mi sọ̀rọ̀.
10 Ni mo bá sọ pé: ‘Kí ni kí n ṣe, Olúwa?’ Olúwa sọ fún mi pé: ‘Dìde, lọ sínú Damásíkù, ibẹ̀ ni wọ́n á ti sọ ohun gbogbo tí a ti yàn fún ọ láti ṣe.’
11 Àmọ́ nítorí pé ògo ìmọ́lẹ̀ náà kò jẹ́ kí n rí nǹkan kan, ṣe ni àwọn tó wà pẹ̀lú mi fà mí lọ́wọ́ dé Damásíkù.
12 “Ni ọkùnrin kan tó ń jẹ́ Ananáyà, onífọkànsìn tó ń pa Òfin mọ́, tí gbogbo àwọn Júù tó ń gbé ibẹ̀ ròyìn rẹ̀ dáadáa,
13 bá wá sọ́dọ̀ mi. Ó dúró sẹ́gbẹ̀ẹ́ mi, ó sì sọ fún mi pé: ‘Sọ́ọ̀lù, arákùnrin, pa dà ríran!’ Ní àkókò yẹn gan-an, mo gbójú sókè, mo sì rí i.
14 Ó sọ pé: ‘Ọlọ́run àwọn baba ńlá wa ti yàn ọ́ láti wá mọ ìfẹ́ rẹ̀, láti rí olódodo náà àti láti gbọ́ ohùn ẹnu rẹ̀,
15 torí o máa jẹ́ ẹlẹ́rìí rẹ̀ láti sọ ohun tí o ti rí, tí o sì ti gbọ́ fún gbogbo èèyàn.
16 Ní báyìí, kí lò ń dúró dè? Dìde, kí o ṣèrìbọmi, kí o sì wẹ àwọn ẹ̀ṣẹ̀ rẹ nù nípa kíké pe orúkọ rẹ̀.’
17 “Àmọ́ nígbà tí mo pa dà sí Jerúsálẹ́mù, tí mo sì ń gbàdúrà nínú tẹ́ńpìlì, mo bọ́ sójú ìran,
18 mo sì rí i tí ó sọ fún mi pé: ‘Ṣe kíá, kí o sì tètè jáde kúrò ní Jerúsálẹ́mù, torí pé wọn ò ní gba ẹ̀rí tí o máa jẹ́ nípa mi.’
19 Mo wá sọ pé: ‘Olúwa, àwọn fúnra wọn mọ̀ dáadáa pé mo máa ń ju àwọn tó gbà ọ́ gbọ́ sẹ́wọ̀n, mo sì máa ń nà wọ́n lẹ́gba láti sínágọ́gù kan dé òmíràn;
20 nígbà tí wọ́n ń ta ẹ̀jẹ̀ Sítéfánù ẹlẹ́rìí rẹ sílẹ̀, mo wà níbẹ̀, mo fọwọ́ sí i, mo sì ń ṣọ́ aṣọ àwọ̀lékè àwọn tí ó pa á.’
21 Síbẹ̀, ó sọ fún mi pé: ‘Lọ, nítorí màá rán ọ sí àwọn orílẹ̀-èdè tó jìnnà réré.’”
22 Wọ́n ń fetí sí i títí dórí ọ̀rọ̀ yìí. Wọ́n sì gbé ohùn wọn sókè, wọ́n ní: “Ẹ mú irú ọkùnrin yìí kúrò láyé, torí kò yẹ kó wà láàyè!”
23 Nítorí pé wọ́n ń kígbe, wọ́n ń ju aṣọ àwọ̀lékè wọn káàkiri, wọ́n sì ń da iyẹ̀pẹ̀ sókè,
24 ọ̀gágun náà pàṣẹ pé kí wọ́n mú Pọ́ọ̀lù wá sí ibùdó àwọn ọmọ ogun, ó sì ní kí wọ́n nà án láti wádìí lọ́wọ́ rẹ̀, kí ó lè mọ ohun tó fà á gan-an tí wọ́n fi ń pariwo lé Pọ́ọ̀lù lórí lọ́nà yìí.
25 Àmọ́ nígbà tí wọ́n ti na Pọ́ọ̀lù tàntàn láti nà án lẹ́gba, ó sọ fún ọ̀gá ọmọ ogun tó dúró níbẹ̀ pé: “Ṣé ó bófin mu fún yín láti na ará Róòmù tí wọn ò tíì dá lẹ́bi lẹ́gba?”
26 Tóò, nígbà tí ọ̀gá ọmọ ogun náà gbọ́ ọ̀rọ̀ yìí, ó lọ bá ọ̀gágun, ó sì ròyìn fún un pé: “Kí lo fẹ́ ṣe yìí? Ará Róòmù mà ni ọkùnrin yìí.”
27 Ni ọ̀gágun náà bá sún mọ́ Pọ́ọ̀lù, ó ní: “Sọ fún mi, Ṣé ará Róòmù ni ọ́?” Ó sọ pé: “Bẹ́ẹ̀ ni.”
28 Ọ̀gágun náà wá sọ pé: “Owó gọbọi ni mo fi ra ẹ̀tọ́ ọmọ ìbílẹ̀ Róòmù.” Pọ́ọ̀lù sọ pé: “Wọ́n bí èmi síbẹ̀ ni.”
29 Torí náà, ẹsẹ̀kẹsẹ̀ ni àwọn tó fẹ́ fi ìdálóró wádìí ọ̀rọ̀ lẹ́nu rẹ̀ fi í sílẹ̀; ẹ̀rù sì ba ọ̀gágun náà nígbà tí ó mọ̀ pé ará Róòmù ni, torí pé ó ti fi ṣẹkẹ́ṣẹkẹ̀ dè é.
30 Ní ọjọ́ kejì, ó tú u sílẹ̀ nítorí ó fẹ́ rí àrídájú ohun tó fà á tí àwọn Júù fi ń fẹ̀sùn kàn án, ó pàṣẹ pé kí àwọn olórí àlùfáà àti gbogbo Sàhẹ́ndìrìn pé jọ. Lẹ́yìn náà, ó mú Pọ́ọ̀lù sọ̀ kalẹ̀, ó sì mú un dúró láàárín wọn.
25 Nítorí náà, lẹ́yìn tí Fẹ́sítọ́ọ̀sì dé ìpínlẹ̀ náà, tó sì bẹ̀rẹ̀ iṣẹ́, ó kúrò ní Kesaríà lẹ́yìn ọjọ́ kẹta, ó sì lọ sí Jerúsálẹ́mù.
2 Àwọn olórí àlùfáà àti àwọn èèyàn sàràkí-sàràkí lára àwọn Júù wá sọ̀rọ̀ Pọ́ọ̀lù láìdáa lójú rẹ̀. Torí náà, wọ́n bẹ̀rẹ̀ sí í bẹ Fẹ́sítọ́ọ̀sì
3 pé kó ṣojú rere sáwọn, kó ránṣẹ́ pe Pọ́ọ̀lù wá sí Jerúsálẹ́mù. Àmọ́ ṣe ni wọ́n ń gbèrò láti lúgọ de Pọ́ọ̀lù kí wọ́n sì pa á lójú ọ̀nà.
4 Ṣùgbọ́n, Fẹ́sítọ́ọ̀sì fèsì pé kí wọ́n fi Pọ́ọ̀lù sílẹ̀ nínú àhámọ́ ní Kesaríà pé òun náà máa pa dà síbẹ̀ láìpẹ́.
5 Ó sọ pé: “Torí náà, kí àwọn tó wà nípò àṣẹ láàárín yín bá mi lọ, kí wọ́n sì fẹ̀sùn kàn án, tó bá jẹ́ pé òótọ́ ni ọkùnrin náà ti ṣe ohun tí kò tọ́.”
6 Nígbà tó ti lo nǹkan bí ọjọ́ mẹ́jọ sí mẹ́wàá láàárín wọn, ó lọ sí Kesaríà, ó jókòó sórí ìjókòó ìdájọ́ lọ́jọ́ kejì, ó sì pàṣẹ pé kí wọ́n mú Pọ́ọ̀lù wọlé.
7 Nígbà tó wọlé, àwọn Júù tó wá láti Jerúsálẹ́mù dúró yí i ká, wọ́n ń fi ọ̀pọ̀ ẹ̀sùn tó lágbára kàn án, àwọn ẹ̀sùn tí wọn kò lè fi ẹ̀rí rẹ̀ hàn.
8 Àmọ́ Pọ́ọ̀lù gbèjà ara rẹ̀, ó ní: “Mi ò dá ẹ̀ṣẹ̀ kankan sí Òfin àwọn Júù tàbí sí tẹ́ńpìlì tàbí sí Késárì.”
9 Fẹ́sítọ́ọ̀sì, tó ń wá ojú rere àwọn Júù, dá Pọ́ọ̀lù lóhùn pé: “Ṣé o fẹ́ lọ sí Jerúsálẹ́mù, kí a lè dá ẹjọ́ rẹ níbẹ̀ níwájú mi lórí àwọn nǹkan yìí?”
10 Àmọ́ Pọ́ọ̀lù sọ pé: “Mo dúró níwájú ìjókòó ìdájọ́ Késárì, níbi tó yẹ kí a ti dá ẹjọ́ mi. Mi ò ṣe àìdáa kankan sí àwọn Júù, bí ìwọ náà ṣe ń rí i kedere báyìí.
11 Tó bá jẹ́ pé oníwà àìtọ́ ni mí lóòótọ́, tí mo sì ti ṣe ohun tó yẹ fún ikú, mi ò bẹ̀bẹ̀ pé kí ẹ má pa mí; àmọ́ tí kò bá sí òótọ́ nínú gbogbo ẹ̀sùn tí àwọn ọkùnrin yìí fi kàn mí, kò sẹ́ni tó lẹ́tọ̀ọ́ láti fi mí lé wọn lọ́wọ́ kó lè fi wá ojú rere. Mo ké gbàjarè sí Késárì!”
12 Lẹ́yìn tí Fẹ́sítọ́ọ̀sì ti bá àwùjọ àwọn agbani-nímọ̀ràn sọ̀rọ̀, ó fèsì pé: “Késárì lo ké gbàjarè sí; ọ̀dọ̀ Késárì ni wàá sì lọ.”
13 Lẹ́yìn ọjọ́ mélòó kan, Ọba Ágírípà àti Bẹ̀níìsì dé sí Kesaríà láti ṣe ìbẹ̀wò àyẹ́sí sọ́dọ̀ Fẹ́sítọ́ọ̀sì.
14 Nítorí pé wọ́n máa pẹ́ díẹ̀ níbẹ̀, Fẹ́sítọ́ọ̀sì gbé ẹjọ́ Pọ́ọ̀lù wá síwájú ọba, ó ní: “Ọkùnrin kan wà tí Fẹ́líìsì fi sílẹ̀ nínú ẹ̀wọ̀n,
15 nígbà tí mo wà ní Jerúsálẹ́mù, àwọn olórí àlùfáà àti àwọn àgbààgbà Júù sọ ọ̀rọ̀ rẹ̀ fún mi, wọ́n ní kí a dá a lẹ́bi.
16 Àmọ́ mo fún wọn lésì pé kò bá ìlànà àwọn ara Róòmù mu pé kí a fi ẹnì kan léni lọ́wọ́ láti fi wá ojú rere, kí ẹni tí wọ́n fẹ̀sùn kàn náà tó fojú kojú pẹ̀lú àwọn tó fẹ̀sùn kàn án, kí ó sì láǹfààní láti gbèjà ara rẹ̀ lórí ẹ̀sùn náà.
17 Torí náà, nígbà tí wọ́n débí, mi ò fi ọ̀rọ̀ náà falẹ̀, lọ́jọ́ kejì mo jókòó sórí ìjókòó ìdájọ́, mo sì pàṣẹ pé kí wọ́n mú ọkùnrin náà wọlé.
18 Àwọn tó mú ẹ̀sùn wá dìde dúró, àmọ́ wọn ò fi ìkankan nínú ẹ̀sùn ohun burúkú tí mo rò pé ó ṣe kàn án.
19 Wọ́n kàn ń ṣe awuyewuye pẹ̀lú rẹ̀ nípa ìjọsìn ọlọ́run àjúbàfún wọn àti nípa ọkùnrin kan tó ń jẹ́ Jésù, tó ti kú ṣùgbọ́n tí Pọ́ọ̀lù ń tẹnu mọ́ pé ó wà láàyè.
20 Nítorí mi ò mọ bí mo ṣe lè yanjú awuyewuye yìí, mo béèrè lọ́wọ́ rẹ̀ bóyá ó fẹ́ lọ sí Jerúsálẹ́mù, kí a sì dá ẹjọ́ rẹ̀ níbẹ̀ lórí ọ̀ràn yìí.
21 Àmọ́ nígbà tí Pọ́ọ̀lù ké gbàjarè pé kí a fi òun sílẹ̀ nínú àhámọ́ títí di ìgbà tí Ẹni Ọlọ́lá máa ṣèpinnu, mo pàṣẹ pé kí a fi í síbẹ̀ títí màá fi rán an lọ sọ́dọ̀ Késárì.”
22 Ágírípà wá sọ fún Fẹ́sítọ́ọ̀sì pé: “Mo fẹ́ gbọ́ ọ̀rọ̀ lẹ́nu ọkùnrin náà fúnra mi.” Ó fèsì pé: “Ní ọ̀la, wàá gbọ́ ọ̀rọ̀ lẹ́nu rẹ̀.”
23 Torí náà, lọ́jọ́ kejì, Ágírípà àti Bẹ̀níìsì dé pẹ̀lú ọ̀pọ̀ afẹfẹyẹ̀yẹ̀, wọ́n sì wọnú gbọ̀ngàn àwùjọ pẹ̀lú àwọn ọ̀gágun àti àwọn ọkùnrin jàǹkàn-jàǹkàn ní ìlú náà; nígbà tí Fẹ́sítọ́ọ̀sì pàṣẹ, wọ́n mú Pọ́ọ̀lù wọlé.
24 Fẹ́sítọ́ọ̀sì wá sọ pé: “Ọba Ágírípà àti gbogbo ẹ̀yin tí ẹ wà pẹ̀lú wa, ọkùnrin tí ẹ̀ ń wò yìí ni gbogbo àwọn Júù tó wà ní Jerúsálẹ́mù àti níbí yìí fi ẹjọ́ rẹ̀ sùn mí, tí wọ́n ń kígbe pé kò yẹ kó wà láàyè mọ́.
25 Àmọ́ mo rí i pé kò ṣe nǹkan kan tó yẹ fún ikú. Torí náà, nígbà tí ọkùnrin yìí fúnra rẹ̀ ké gbàjarè sí Ẹni Ọlọ́lá, mo pinnu pé màá rán an lọ.
26 Ṣùgbọ́n mi ò ní ohun pàtó tí mo lè kọ nípa rẹ̀ sí Olúwa mi. Nítorí náà, mo mú un wá síwájú gbogbo yín, ní pàtàkì síwájú rẹ, Ọba Ágírípà, kí n lè rí nǹkan kọ, lẹ́yìn tí àyẹ̀wò ẹjọ́ rẹ̀ bá ti wáyé.
27 Lójú tèmi, ó dà bíi pé kò bọ́gbọ́n mu láti fi ẹlẹ́wọ̀n kan ránṣẹ́, kí n má sì tọ́ka sí àwọn ẹ̀sùn tí wọ́n fi kàn án.”
28 Lẹ́yìn tí a gúnlẹ̀ ní àlàáfíà, a gbọ́ pé Málítà ni wọ́n ń pe erékùṣù náà.
2 Àwọn tó ń sọ èdè àjèjì ṣe inú rere àrà ọ̀tọ̀ sí wa. Wọ́n dá iná, wọ́n sì gba gbogbo wa tọwọ́tẹsẹ̀ nítorí òjò tó ń rọ̀ àti nítorí òtútù tó mú.
3 Àmọ́ nígbà tí Pọ́ọ̀lù kó igi jọ, tó sì kó o sórí iná, paramọ́lẹ̀ kan jáde nítorí ooru, ó sì wé mọ́ ọn lọ́wọ́.
4 Nígbà tí àwọn tó ń sọ èdè àjèjì tajú kán rí ejò olóró tó rọ̀ dirodiro ní ọwọ́ rẹ̀, wọ́n bẹ̀rẹ̀ sí í sọ fún ara wọn pé: “Ó dájú pé apààyàn ni ọkùnrin yìí, bó tilẹ̀ jẹ́ pé ó gúnlẹ̀ ní àlàáfíà láti orí òkun, Ìdájọ́ Òdodo kò jẹ́ kó máa wà láàyè nìṣó.”
5 Àmọ́, ó gbọn ejò náà dà nù sínú iná, nǹkan kan ò sì ṣe é.
6 Síbẹ̀, wọ́n ń retí pé kí ara rẹ̀ wú tàbí pé lójijì, kó ṣubú lulẹ̀, kó sì kú. Nígbà tí wọ́n dúró títí, tí wọ́n sì rí i pé nǹkan kan ò ṣe é, wọ́n yí èrò wọn pa dà, wọ́n sì bẹ̀rẹ̀ sí í sọ pé ọlọ́run kan ni.
7 Ní àdúgbò ibẹ̀, àwọn ilẹ̀ kan wà tó jẹ́ ti olórí erékùṣù náà, Púbílọ́sì ni orúkọ rẹ̀, ó gbà wá tọwọ́tẹsẹ̀, ó sì ṣe wá lálejò fún ọjọ́ mẹ́ta.
8 Ó ṣẹlẹ̀ pé bàbá Púbílọ́sì wà lórí ìdùbúlẹ̀ àìsàn, ibà àti ìgbẹ́ ọ̀rìn ń yọ ọ́ lẹ́nu, Pọ́ọ̀lù wá wọlé lọ bá a, ó sì gbàdúrà, ó gbé ọwọ́ lé e, ó sì mú un lára dá.
9 Lẹ́yìn tí èyí ṣẹlẹ̀, ìyókù àwọn èèyàn erékùṣù náà tó ń ṣàìsàn bẹ̀rẹ̀ sí í wá sọ́dọ̀ rẹ̀, wọ́n sì ń rí ìwòsàn.
10 Wọ́n tún fi ọ̀pọ̀ ẹ̀bùn yẹ́ wa sí, nígbà tí a sì fẹ́ lọ wọkọ̀, wọ́n di gbogbo ohun tí a nílò fún wa.
11 Oṣù mẹ́ta lẹ́yìn náà, a wọkọ̀ òkun kan tí wọ́n kọ “Àwọn Ọmọ Súúsì” sára ère iwájú orí rẹ̀. Alẹkisáńdíríà ni ọkọ̀ òkun náà ti wá, ó sì ti lo ìgbà òtútù ní erékùṣù náà.
12 A gúnlẹ̀ sí èbúté Sírákúsì, a sì lo ọjọ́ mẹ́ta níbẹ̀;
13 látibẹ̀, a tẹ̀ síwájú, a sì dé Régíómù. Ọjọ́ kan lẹ́yìn náà, ẹ̀fúùfù gúúsù kan bẹ̀rẹ̀, síbẹ̀ náà, a dé Pútéólì lọ́jọ́ kejì.
14 A rí àwọn ará níbẹ̀, wọ́n sì rọ̀ wá pé ká lo ọjọ́ méje lọ́dọ̀ àwọn, lẹ́yìn náà a forí lé Róòmù.
15 Nígbà tí àwọn ará gbọ́ ìròyìn nípa wa, wọ́n wá láti ibẹ̀, láti iyànníyàn Ibi Ọjà Ápíọ́sì àti Ilé Èrò Mẹ́ta láti wá pàdé wa. Nígbà tí Pọ́ọ̀lù tajú kán rí wọn, ó dúpẹ́ lọ́wọ́ Ọlọ́run, ó sì mọ́kàn le.
16 Níkẹyìn, a wọ Róòmù, wọ́n sì gba Pọ́ọ̀lù láyè kó máa gbé láyè ara rẹ̀ pẹ̀lú ọmọ ogun tó ń ṣọ́ ọ́.
17 Àmọ́, ọjọ́ mẹ́ta lẹ́yìn náà, Pọ́ọ̀lù pe àwọn sàràkí-sàràkí jọ lára àwọn Júù. Nígbà tí wọ́n pé jọ, ó sọ fún wọn pé: “Ẹ̀yin èèyàn, ẹ̀yin ará, bó tilẹ̀ jẹ́ pé mi ò ṣe ohunkóhun tó lòdì sí àwọn èèyàn tàbí sí àṣà àwọn baba ńlá wa, síbẹ̀ wọ́n fà mí lé ọwọ́ àwọn ará Róòmù ní ẹlẹ́wọ̀n láti Jerúsálẹ́mù.
18 Lẹ́yìn tí wọ́n ṣe àyẹ̀wò, wọ́n fẹ́ dá mi sílẹ̀, nítorí kò sí ìdí kankan tó fi yẹ kí wọ́n pa mí.
19 Àmọ́ nígbà tí àwọn Júù fárí gá, ó di dandan fún mi láti ké gbàjarè sí Késárì, ṣùgbọ́n kì í ṣe torí pé mo ní ẹ̀sùn tí mo fẹ́ fi kan orílẹ̀-èdè mi.
20 Ìdí nìyí tí mo fi ní kí n pè yín kí n lè bá yín sọ̀rọ̀, torí pé, nítorí ìrètí Ísírẹ́lì ni ẹ̀wọ̀n yìí ṣe yí mi ká.”
21 Wọ́n sọ fún un pé: “A ò tíì gba lẹ́tà kankan nípa rẹ láti Jùdíà, bẹ́ẹ̀ ni kò sí ìkankan lára àwọn ará tó wá láti ibẹ̀ tó ròyìn tàbí tó sọ ohun burúkú nípa rẹ.
22 Àmọ́, a rí i pé á dáa ká gbọ́rọ̀ lẹ́nu rẹ, ká lè mọ ohun tó wà lọ́kàn rẹ, torí a mọ̀ lóòótọ́ pé, tó bá dọ̀rọ̀ ẹ̀ya ìsìn yìí, ibi gbogbo ni wọ́n ti ń sọ̀rọ̀ rẹ̀ láìdáa.”
23 Wọ́n wá ṣètò ọjọ́ kan láti wá bá a, wọ́n sì wá sọ́dọ̀ rẹ̀ ní ibi tó ń gbè, kódà àwọn tó wá pọ̀ ju ti ìṣáájú lọ. Láti àárọ̀ ṣúlẹ̀, ó ṣàlàyé ọ̀ràn náà fún wọn bí ó ṣe ń jẹ́rìí kúnnákúnná nípa Ìjọba Ọlọ́run, kó lè yí èrò tí wọ́n ní nípa Jésù pa dà nípasẹ̀ Òfin Mósè àti ìwé àwọn Wòlíì.
24 Àwọn kan bẹ̀rẹ̀ sí í gba ohun tó sọ gbọ́; àmọ́ àwọn míì ò gbà á gbọ́.
25 Tóò, nígbà tí èrò wọn ò ṣọ̀kan, wọ́n bẹ̀rẹ̀ sí í fi ibẹ̀ sílẹ̀, Pọ́ọ̀lù wá sọ ọ̀rọ̀ kan, ó ní: “Ẹ̀mí mímọ́ sọ̀rọ̀ lọ́nà tó ṣe wẹ́kú nípasẹ̀ wòlíì Àìsáyà fún àwọn baba ńlá yín,
26 pé, ‘Lọ sọ fún àwọn èèyàn yìí pé: “Ó dájú pé ẹ ó gbọ́, àmọ́ kò ní yé yín rárá; ó dájú pé ẹ ó wò, àmọ́ ẹ ò ní rí nǹkan kan.
27 Nítorí ọkàn àwọn èèyàn yìí ti yigbì, wọ́n ti fi etí wọn gbọ́ àmọ́ wọn ò dáhùn, wọ́n ti di ojú wọn, kí wọ́n má bàa fi ojú wọn ríran láé, kí wọ́n má sì fi etí wọn gbọ́, kó má sì yé wọn nínú ọkàn wọn, kí wọ́n lè yí pa dà, kí n sì mú wọn lára dá.”’
28 Torí náà, ẹ jẹ́ kó yé yín pé, ìgbàlà yìí tó wá látọ̀dọ̀ Ọlọ́run ni a ti kéde fún àwọn orílẹ̀-èdè; ó dájú pé wọ́n á fetí sí i.”
30 Torí náà, ó lo odindi ọdún méjì ní ilé tí òun fúnra rẹ̀ gbà, ó sì máa ń gba gbogbo àwọn tó bá wá sọ́dọ̀ rẹ̀ tọwọ́tẹsẹ̀,
31 ó ń wàásù Ìjọba Ọlọ́run fún wọn, ó sì ń kọ́ wọn nípa Jésù Kristi Olúwa ní fàlàlà, láìsí ìdíwọ́.
1 Pọ́ọ̀lù, ẹrú Kristi Jésù, tí a pè láti jẹ́ àpọ́sítélì, tí a yà sọ́tọ̀ fún ìhìn rere Ọlọ́run,
2 èyí tí òun ti ṣèlérí ṣáájú nípasẹ̀ àwọn wòlíì rẹ̀ nínú Ìwé Mímọ́,
3 nípa Ọmọ rẹ̀, tó jáde wá látinú ọmọ Dáfídì nípa ti ara,
4 àmọ́ tí a kéde rẹ̀ ní Ọmọ Ọlọ́run pẹ̀lú agbára ẹ̀mí mímọ́ nípasẹ̀ àjíǹde láti inú ikú, bẹ́ẹ̀ ni, Jésù Kristi Olúwa wa.
5 Ipasẹ̀ rẹ̀ ni a fi rí inú rere àìlẹ́tọ̀ọ́sí àti iṣẹ́ àpọ́sítélì gbà, kí a lè máa ṣègbọràn nípasẹ̀ ìgbàgbọ́ láàárín gbogbo orílẹ̀-èdè nítorí orúkọ rẹ̀,
6 láàárín àwọn orílẹ̀-èdè tí a ti pe ẹ̀yin náà láti di ti Jésù Kristi—
7 sí gbogbo àwọn tó wà ní Róòmù tí wọ́n jẹ́ ẹni ọ̀wọ́n fún Ọlọ́run, tí a sì pè láti jẹ́ ẹni mímọ́: Kí inú rere àìlẹ́tọ̀ọ́sí àti àlàáfíà láti ọ̀dọ̀ Baba wa Ọlọ́run àti Jésù Kristi Olúwa, wà pẹ̀lú yín.
8 Lákọ̀ọ́kọ́ ná, mo dúpẹ́ lọ́wọ́ Ọlọ́run mi nípasẹ̀ Jésù Kristi lórí gbogbo yín, torí wọ́n ń sọ̀rọ̀ nípa ìgbàgbọ́ yín káàkiri ayé.
9 Nítorí Ọlọ́run, ẹni tí mò ń fi ẹ̀mí mi ṣe iṣẹ́ ìsìn mímọ́ fún bí mo ṣe ń kéde ìhìn rere nípa Ọmọ rẹ̀, ni ẹlẹ́rìí mi bí mi ò ṣe ṣíwọ́ dídárúkọ yín nínú àdúrà mi nígbà gbogbo,
10 tí mò ń bẹ̀bẹ̀ pé tó bá ṣeé ṣe, kí n lè wá sọ́dọ̀ yín lẹ́yìn-ọ̀-rẹyìn tó bá jẹ́ ìfẹ́ Ọlọ́run.
11 Nítorí àárò yín ń sọ mí, kí n lè fún yín ní ẹ̀bùn ẹ̀mí, kí ẹ lè fìdí múlẹ̀;
12 àbí, ká kúkú sọ pé, ká jọ fún ara wa ní ìṣírí nípasẹ̀ ìgbàgbọ́ ẹnì kọ̀ọ̀kan wa, tiyín àti tèmi.
13 Mo fẹ́ kí ẹ mọ̀, ẹ̀yin ará, pé ọ̀pọ̀ ìgbà ni mo ti fẹ́ wá sọ́dọ̀ yín, àmọ́ a ò gbà mí láyè títí di báyìí, kí iṣẹ́ ìwàásù mi lè so èso rere láàárín yín bó ṣe rí láàárín àwọn orílẹ̀-èdè tó kù.
14 Mo jẹ́ ajigbèsè sí àwọn Gíríìkì àti àwọn àjèjì, sí àwọn ọlọ́gbọ́n àti àwọn òmùgọ̀;
15 nítorí náà, ara mi wà lọ́nà láti kéde ìhìn rere fún ẹ̀yin tí ẹ wà ní Róòmù pẹ̀lú.
16 Nítorí ìhìn rere kò tì mí lójú; ní tòótọ́, ó jẹ́ agbára Ọlọ́run tó ń mú kí gbogbo ẹni tó ní ìgbàgbọ́ rí ìgbàlà, àwọn Júù lákọ̀ọ́kọ́, lẹ́yìn náà àwọn Gíríìkì.
17 Nítorí inú rẹ̀ ni a ti ń fi òdodo Ọlọ́run hàn nípasẹ̀ ìgbàgbọ́ àti fún ìgbàgbọ́, gẹ́gẹ́ bó ṣe wà lákọsílẹ̀ pé: “Àmọ́ ìgbàgbọ́ yóò mú kí olódodo wà láàyè.”
18 Nítorí ìrunú Ọlọ́run ni à ń fi hàn láti ọ̀run sí gbogbo àìṣèfẹ́ Ọlọ́run àti àìṣòdodo àwọn èèyàn tí wọ́n ń tẹ òtítọ́ rì ní ọ̀nà àìṣòdodo,
19 torí pé ohun tó ṣeé mọ̀ nípa Ọlọ́run fara hàn kedere láàárín wọn, nítorí Ọlọ́run mú kó ṣe kedere sí wọn.
20 Nítorí àwọn ànímọ́ rẹ̀ tí kò ṣeé fojú rí ni a rí ní kedere láti ìgbà ìṣẹ̀dá ayé síwájú, torí à ń fi òye mọ̀ wọ́n látinú àwọn ohun tó dá, títí kan agbára ayérayé tó ní àti bó ṣe jẹ́ Ọlọ́run, tó fi jẹ́ pé wọn ò ní àwíjàre.
21 Nítorí bó tilẹ̀ jẹ́ pé wọ́n mọ Ọlọ́run, wọn ò yìn ín lógo bí Ọlọ́run, bẹ́ẹ̀ ni wọn ò dúpẹ́ lọ́wọ́ rẹ̀, ìrònú wọn ò mọ́gbọ́n dání, ọkàn wọn tó ti kú tipiri sì ṣókùnkùn.
22 Bí wọ́n tiẹ̀ ń sọ pé àwọn jẹ́ ọlọ́gbọ́n, wọ́n ya òmùgọ̀,
23 wọ́n sì yí ògo Ọlọ́run tí kò lè díbàjẹ́ pa dà sí ohun tó dà bí àwòrán èèyàn tó lè díbàjẹ́ àti àwọn ẹyẹ àti àwọn ẹ̀dá ẹlẹ́sẹ̀ mẹ́rin pẹ̀lú àwọn ẹran tó ń fàyà fà.
24 Torí náà, Ọlọ́run fi wọ́n sílẹ̀ fún ìwà àìmọ́, kí wọ́n lè máa ṣe ìfẹ́ ọkàn wọn, kí wọ́n sì tàbùkù sí ẹran ara wọn.
25 Wọ́n fi irọ́ pààrọ̀ òtítọ́ Ọlọ́run, wọ́n wá ń júbà, wọ́n sì ń ṣe iṣẹ́ ìsìn mímọ́ fún ẹ̀dá dípò Ẹlẹ́dàá, ẹni tí àwọn èèyàn ń yìn títí láé. Àmín.
26 Ìdí nìyẹn tí Ọlọ́run fi yọ̀ǹda wọn fún ìfẹ́ ìbálòpọ̀ tí kò níjàánu, nítorí àwọn obìnrin wọn ti yí ìlò ara wọn pa dà sí èyí tó lòdì sí ti ẹ̀dá;
27 bákan náà, àwọn ọkùnrin fi ìlò obìnrin lọ́nà ti ẹ̀dá sílẹ̀, wọ́n sì jẹ́ kí ìfẹ́ ìbálòpọ̀ mú ara wọn gbóná janjan sí ara wọn, ọkùnrin sí ọkùnrin, wọ́n ń ṣe ohun ìbàjẹ́, wọ́n sì ń jẹ ẹ̀kúnrẹ́rẹ́ ìyà tó yẹ ìṣìnà wọn.
28 Bí wọn ò ṣe gbà pé ó yẹ kí àwọn ka Ọlọ́run sí, Ọlọ́run yọ̀ǹda wọn fún èrò orí tí kò ní ìtẹ́wọ́gbà, láti máa ṣe àwọn ohun tí kò yẹ.
29 Ọwọ́ wọn wá kún fún gbogbo àìṣòdodo, ìwà ìkà, ojúkòkòrò, ìwà búburú, wọ́n kún fún owú, ìpànìyàn, wàhálà, ẹ̀tàn, èrò ibi, wọ́n jẹ́ olófòófó,
30 ẹni tó ń sọ̀rọ̀ ẹni láìdáa, ẹni tó kórìíra Ọlọ́run, aláfojúdi, agbéraga, afọ́nnu, ẹni tó ń pète ohun búburú, aṣàìgbọràn sí òbí,
31 aláìlóye, olùyẹ àdéhùn, aláìní ìfẹ́ àdámọ́ni àti aláìláàánú.
32 Bó tilẹ̀ jẹ́ pé àwọn yìí mọ àṣẹ òdodo Ọlọ́run dáadáa, pé ikú tọ́ sí àwọn tó ń ṣe irú nǹkan bẹ́ẹ̀, kì í ṣe pé wọn ò jáwọ́ nínú àwọn ìwà yẹn nìkan ni, àmọ́ wọ́n tún ń gbóṣùbà fún àwọn tó ń ṣe wọ́n.
2 Nítorí náà, ìwọ èèyàn, o ò ní àwíjàre, ẹni tó wù kí o jẹ́, tí o bá ṣèdájọ́; torí nígbà tí o bá ṣèdájọ́ ẹlòmíì, ara rẹ lò ń dá lẹ́bi, nítorí ìwọ tí ò ń ṣèdájọ́ ń ṣe ohun kan náà.
2 Tóò, a mọ̀ pé ìdájọ́ Ọlọ́run bá òtítọ́ mu, ó sì dẹ́bi fún àwọn tó ń ṣe irú àwọn nǹkan yìí.
3 Àmọ́, ìwọ èèyàn, ṣé o rò pé wàá bọ́ nínú ìdájọ́ Ọlọ́run bí o ṣe ń ṣèdájọ́ àwọn tó ń ṣe irú àwọn nǹkan yìí, síbẹ̀ tí ìwọ fúnra rẹ ń ṣe wọ́n?
4 Àbí ṣé o fojú kéré ọlá inú rere rẹ̀ àti ìmúmọ́ra pẹ̀lú sùúrù rẹ̀, torí o ò mọ̀ pé Ọlọ́run, nínú inú rere rẹ̀, fẹ́ darí rẹ sí ìrònúpìwàdà?
5 Àmọ́ nítorí agídí rẹ àti ọkàn rẹ tí kò ronú pìwà dà, ò ń kó ìrunú jọ sórí ara rẹ, ìrunú yìí máa hàn ní ọjọ́ ìdájọ́ òdodo Ọlọ́run.
6 Yóò san kálukú lẹ́san gẹ́gẹ́ bí iṣẹ́ ọwọ́ rẹ̀:
7 ìyè àìnípẹ̀kun fún àwọn tó ń wá ògo àti ọlá àti àìlèdíbàjẹ́ nípasẹ̀ ìfaradà nínú iṣẹ́ rere;
8 àmọ́, fún àwọn tó jẹ́ alárìíyànjiyàn, tí wọ́n ń ṣàìgbọràn sí òtítọ́, tí wọ́n sì ń ṣègbọràn sí àìṣòdodo, ìrunú àti ìbínú yóò wá sórí wọn.
9 Ìpọ́njú àti wàhálà yóò wà lórí gbogbo ẹni tó ń ṣe ohun aṣeniléṣe, lórí Júù lákọ̀ọ́kọ́ àti lórí Gíríìkì pẹ̀lú;
10 àmọ́ ògo àti ọlá àti àlàáfíà yóò wà fún gbogbo ẹni tó ń ṣe rere, fún Júù lákọ̀ọ́kọ́  àti fún Gíríìkì pẹ̀lú.
11 Nítorí kò sí ojúsàájú lọ́dọ̀ Ọlọ́run.
12 Nítorí gbogbo àwọn tó ṣẹ̀ láìsí òfin á ṣègbé láìsí òfin; àmọ́ gbogbo àwọn tó ṣẹ̀ lábẹ́ òfin ni a ó fi òfin dá lẹ́jọ́.
13 Nítorí kì í ṣe àwọn tó ń gbọ́ òfin ni olódodo níwájú Ọlọ́run, àmọ́ àwọn tó ń ṣe ohun tí òfin sọ ni a ó pè ní olódodo.
14 Torí nígbà tí àwọn èèyàn orílẹ̀-èdè tí kò ní òfin bá ṣe àwọn ohun tó jẹ́ ti òfin lọ́nà ti ẹ̀dá, bó tilẹ̀ jẹ́ pé wọn ò ní òfin, àwọn èèyàn yìí jẹ́ òfin fún ara wọn.
15 Àwọn gan-an ló ń ṣe ohun tó fi hàn pé a kọ òfin sínú ọkàn wọn, bí ẹ̀rí ọkàn wọn ṣe ń jẹ́ wọn lẹ́rìí, tí ìrònú wọn sì ń fẹ̀sùn kàn wọ́n tàbí dá wọn láre.
16 Èyí á ṣẹlẹ̀ lọ́jọ́ tí Ọlọ́run máa ṣèdájọ́ ohun ìkọ̀kọ̀ aráyé nípasẹ̀ Kristi Jésù, gẹ́gẹ́ bí ìhìn rere tí mò ń kéde.
17 Tí wọ́n bá ń pè ẹ́ ní Júù, tí o gbára lé òfin, tí o sì ń fi Ọlọ́run yangàn,
18 tí o mọ ìfẹ́ rẹ̀, tí o sì fara mọ́ àwọn ohun títayọ lọ́lá nítorí a ti kọ́ ẹ látinú Òfin,
19 tí o sì gbà pé o jẹ́ afinimọ̀nà fún àwọn afọ́jú, ìmọ́lẹ̀ fún àwọn tó wà nínú òkùnkùn,
20 ẹni tó ń tọ́ àwọn aláìnírònú sọ́nà, olùkọ́ àwọn ọmọdé, tí o sì lóye ìpìlẹ̀ ìmọ̀ àti ti òtítọ́ inú Òfin—
21 àmọ́, ṣé ìwọ tó ń kọ́ ẹlòmíì ti kọ́ ara rẹ? Ìwọ tí ò ń wàásù pé, “Má jalè,” ṣé o kì í jalè?
22 Ìwọ tí ò ń sọ pé “Má ṣe àgbèrè,” ṣé o kì í ṣe àgbèrè? Ìwọ tí o kórìíra àwọn òrìṣà, ṣé o kì í ja tẹ́ńpìlì lólè?
23 Ìwọ tí ò ń fi òfin yangàn, ṣé o kì í tàbùkù sí Ọlọ́run nípa rírú Òfin?
24 Torí “àwọn èèyàn ń sọ̀rọ̀ òdì sí orúkọ Ọlọ́run láàárín àwọn orílẹ̀-èdè nítorí yín,” bó ṣe wà lákọsílẹ̀.
25 Ìdádọ̀dọ́ ṣàǹfààní lóòótọ́ kìkì tí o bá ń ṣe ohun tí òfin sọ; àmọ́ tí o bá jẹ́ arúfin, ìdádọ̀dọ́ rẹ ti di àìdádọ̀dọ́.
26 Nítorí náà, tí aláìdádọ̀dọ́ bá ń pa ohun òdodo tí Òfin sọ mọ́, a ó ka àìdádọ̀dọ́ rẹ̀ sí ìdádọ̀dọ́, àbí bẹ́ẹ̀ kọ́?
27 Ẹni tó jẹ́ aláìdádọ̀dọ́ nípa tara yóò fi pípa Òfin mọ́ ṣèdájọ́ ìwọ tó jẹ́ arúfin, láìka pé o ní àkọsílẹ̀ òfin, o sì dádọ̀dọ́.
28 Nítorí ẹni tó jẹ́ Júù ní òde kì í ṣe Júù, bẹ́ẹ̀ ni ìdádọ̀dọ́ kì í ṣe ohun tó wà ní òde ara.
29 Àmọ́ ẹni tó jẹ́ Júù ní inú ni Júù, ìdádọ̀dọ́ rẹ̀ sì jẹ́ ti ọkàn nípa ẹ̀mí, kì í ṣe nípa àkọsílẹ̀ òfin. Ọ̀dọ̀ Ọlọ́run ni ìyìn ẹni yẹn ti wá, kì í ṣe láti ọ̀dọ̀ èèyàn.
3 Kí wá làǹfààní àwọn Júù tàbí kí làǹfààní ìdádọ̀dọ́?
2 Ó pọ̀ gan-an ní gbogbo ọ̀nà. Lákọ̀ọ́kọ́ ná, ìkáwọ́ wọn la fi àwọn ọ̀rọ̀ ìkéde mímọ́ Ọlọ́run sí.
3 Kí ló máa wá ṣẹlẹ̀ tí àwọn kan ò bá ní ìgbàgbọ́? Ṣé àìnígbàgbọ́ wọn máa mú kí àwọn èèyàn má gba ọ̀rọ̀ Ọlọ́run gbọ́ mọ́ ni?
4 Ká má ri! Àmọ́ kí Ọlọ́run jẹ́ olóòótọ́, kódà bí gbogbo èèyàn bá tiẹ̀ jẹ́ òpùrọ́, bó ṣe wà lákọsílẹ̀ pé: “Kí àwọn ọ̀rọ̀ rẹ lè fi ọ́ hàn ní olódodo, kí o sì lè jàre ẹjọ́ rẹ.”
5 Àmọ́, kí ni ká sọ bí àìṣòdodo wa bá gbé òdodo Ọlọ́run yọ? Ọlọ́run kì í ṣe aláìṣẹ̀tọ́ nígbà tó bá tú ìrunú rẹ̀ jáde, àbí? (Mò ń sọ̀rọ̀ bí èèyàn ni o.)
6 Ká má ri! Tó bá jẹ́ bẹ́ẹ̀ ni, báwo ni Ọlọ́run ṣe máa ṣèdájọ́ ayé?
7 Àmọ́ tó bá jẹ́ pé torí irọ́ mi ni òtítọ́ Ọlọ́run fi túbọ̀ fara hàn láti gbé ògo rẹ̀ yọ, kí ló dé tí a tún fi ń ṣèdájọ́ mi bí ẹlẹ́ṣẹ̀?
8 A ò ṣe kúkú wá sọ bí àwọn kan ṣe ń parọ́ mọ́ wa tí wọ́n ní a sọ pé, “Ẹ jẹ́ ká ṣe àwọn ohun búburú kí àwọn ohun rere lè jáde wá”? Ìdájọ́ àwọn èèyàn yìí bá ìdájọ́ òdodo mu.
9 Kí wá ni? Ṣé a sàn jù wọ́n lọ ni? Rárá o! Torí a ti sọ ọ́ níṣàájú pé gbogbo àwọn Júù àti àwọn Gíríìkì wà lábẹ́ ẹ̀ṣẹ̀;
10 bó ṣe wà lákọsílẹ̀ pé: “Kò sí olódodo kankan, kò tiẹ̀ sí ẹyọ kan;
11 kò sí ẹnì kankan tó ní ìjìnlẹ̀ òye; kò sí ẹni tó ń wá Ọlọ́run.
12 Gbogbo èèyàn ti fi ọ̀nà sílẹ̀, gbogbo wọn ti di aláìníláárí; kò sí ẹnì kankan tó ń ṣoore, kò tiẹ̀ sí ẹyọ kan.”
13 “Sàréè tó ṣí sílẹ̀ ni ọ̀fun wọn, wọ́n ti fi ahọ́n wọn tanni jẹ.” “Oró paramọ́lẹ̀ wà lábẹ́ ètè wọn.”
14 “Ègún àti ọ̀rọ̀ kíkorò ló kún ẹnu wọn.”
15 “Ẹsẹ̀ wọn yá nílẹ̀ láti ta ẹ̀jẹ̀ sílẹ̀.”
16 “Ìparun àti ìyà wà ní àwọn ọ̀nà wọn,
17 wọn kò sì mọ ọ̀nà àlàáfíà.”
18 “Kò sí ìbẹ̀rù Ọlọ́run lójú wọn.”
19 A mọ̀ pé gbogbo nǹkan tí Òfin sọ ló wà fún àwọn tó wà lábẹ́ Òfin, kí a lè pa gbogbo èèyàn lẹ́nu mọ́, kí gbogbo ayé sì lè yẹ fún ìyà lọ́dọ̀ Ọlọ́run.
20 Nítorí náà, kò sí ẹni tí a máa pè ní olódodo níwájú rẹ̀ nípasẹ̀ àwọn iṣẹ́ òfin, torí òfin ló jẹ́ ká ní ìmọ̀ pípéye nípa ẹ̀ṣẹ̀.
21 Àmọ́ ní báyìí, láìgbára lé òfin, a ti fi òdodo Ọlọ́run hàn, bí Òfin àti àwọn Wòlíì ṣe jẹ́rìí sí i,
22 bẹ́ẹ̀ ni, òdodo Ọlọ́run nípasẹ̀ ìgbàgbọ́ nínú Jésù Kristi, tó wà fún gbogbo àwọn tó ní ìgbàgbọ́. Nítorí kò sí ìyàtọ̀.
23 Torí gbogbo èèyàn ti ṣẹ̀, wọn ò sì kúnjú ìwọ̀n ògo Ọlọ́run,
24 bí a ṣe pè wọ́n ní olódodo dà bí ẹ̀bùn ọ̀fẹ́ tí wọ́n rí gbà nípasẹ̀ inú rere àìlẹ́tọ̀ọ́sí rẹ̀, èyí tó wá nípasẹ̀ ìtúsílẹ̀ tí ìràpadà tí Kristi Jésù san mú kó ṣeé ṣe.
25 Ọlọ́run fi í lélẹ̀ láti jẹ́ ẹbọ ìpẹ̀tù nípasẹ̀ ìgbàgbọ́ nínú ẹ̀jẹ̀ rẹ̀. Kí ó lè fi òdodo rẹ̀ hàn, torí Ọlọ́run, nínú ìmúmọ́ra rẹ̀, ń dárí àwọn ẹ̀ṣẹ̀ tó wáyé nígbà àtijọ́ jini.
26 Èyí jẹ́ láti fi òdodo rẹ̀ hàn ní àsìkò yìí, kí ó lè jẹ́ olódodo kódà nígbà tó bá ń pe èèyàn tó ní ìgbàgbọ́ nínú Jésù ní olódodo.
27 Kí ló wá fa ìyangàn? Kò sáyè fún ìyẹn. Nípasẹ̀ òfin wo? Ṣé ti iṣẹ́ ni? Rárá o, àmọ́ nípasẹ̀ òfin ìgbàgbọ́.
28 Nítorí a gbà pé ìgbàgbọ́ ló ń mú kí a pe èèyàn kan ní olódodo kì í ṣe àwọn iṣẹ́ òfin.
29 Àbí ṣé Ọlọ́run àwọn Júù nìkan ni? Ṣé kì í ṣe Ọlọ́run àwọn èèyàn orílẹ̀-èdè pẹ̀lú? Bẹ́ẹ̀ ni, òun náà ni Ọlọ́run àwọn èèyàn orílẹ̀-èdè.
30 Nítorí ọ̀kan ni Ọlọ́run, ó máa pe àwọn tó dádọ̀dọ́ ní olódodo   nítorí ìgbàgbọ́, á sì pe àwọn aláìdádọ̀dọ́ ní olódodo   nípasẹ̀ ìgbàgbọ́ wọn.
31 Ṣé a wá pa òfin rẹ́ nípasẹ̀ ìgbàgbọ́ wa ni? Rárá o! Kàkà bẹ́ẹ̀, ńṣe la fìdí òfin múlẹ̀.
4 Tí ọ̀rọ̀ bá rí bẹ́ẹ̀, kí la lè sọ pé ó jẹ́ èrè Ábúráhámù, baba ńlá wa nípa ti ara?
2 Bí àpẹẹrẹ, tó bá jẹ́ àwọn iṣẹ́ ló mú ká pe Ábúráhámù ní olódodo, yóò ní ìdí láti yangàn, àmọ́ kì í ṣe níwájú Ọlọ́run.
3 Kí ni ìwé mímọ́ sọ? “Ábúráhámù ní ìgbàgbọ́ nínú Jèhófà, ó sì kà á sí òdodo fún un.”
4 Lójú ẹni tó ń ṣiṣẹ́, kì í ka owó iṣẹ́ rẹ̀ sí inú rere àìlẹ́tọ̀ọ́sí, gbèsè tí wọ́n jẹ ẹ́ ló máa kà á sí.
5 Ṣùgbọ́n lójú ẹni tí kò ṣiṣẹ́, àmọ́ tó ní ìgbàgbọ́ nínú Ẹni tó ń pe àwọn tí kò ṣe ìfẹ́ Ọlọ́run ní olódodo, ìgbàgbọ́ rẹ̀ ni a kà sí òdodo.
6 Bí Dáfídì pẹ̀lú ṣe sọ nípa ayọ̀ ẹni tí Ọlọ́run kà sí olódodo láìka àwọn iṣẹ́ rẹ̀ sí, pé:
7 “Aláyọ̀ ni àwọn tí a dárí ìwà wọn tí kò bófin mu jì, tí a sì bo ẹ̀ṣẹ̀ wọn mọ́lẹ̀;
8 aláyọ̀ ni ẹni tí Jèhófà kò ka ẹ̀ṣẹ̀ rẹ̀ sí lọ́rùn lọ́nàkọnà.”
9 Ṣé àwọn tó dádọ̀dọ́ nìkan ni ayọ̀ yìí wà fún ni, ṣé kò dé ọ̀dọ̀ àwọn aláìdádọ̀dọ́ pẹ̀lú ni? Nítorí a sọ pé: “Ìgbàgbọ́ Ábúráhámù ló mú ká kà á sí olódodo.”
10 Lábẹ́ ipò wo ni a ti wá pè é ní olódodo? Ṣé ìgbà tó ti dádọ̀dọ́ ni àbí ìgbà tí kò tíì dádọ̀dọ́? Kó tó dádọ̀dọ́ ni, ó ṣì jẹ́ aláìdádọ̀dọ́.
11 Ó gba àmì kan, ìyẹn, ìdádọ̀dọ́, gẹ́gẹ́ bí èdìdì òdodo nípasẹ̀ ìgbàgbọ́ tó ní nígbà tó ṣì jẹ́ aláìdádọ̀dọ́, kí ó lè jẹ́ baba gbogbo àwọn tó ní ìgbàgbọ́ nígbà tí wọ́n ṣì jẹ́ aláìdádọ̀dọ́, kí a lè kà wọ́n sí olódodo;
12 kí ó sì tún lè jẹ́ baba àwọn ọmọ tó ti dádọ̀dọ́, kì í ṣe ti àwọn tó rọ̀ mọ́ ìdádọ̀dọ́ nìkan, àmọ́ ó tún jẹ́ baba àwọn tó ń rìn létòlétò nínú ìgbàgbọ́ tí baba wa Ábúráhámù ní nígbà tó ṣì jẹ́ aláìdádọ̀dọ́.
13 Kì í ṣe nípasẹ̀ òfin ni Ábúráhámù tàbí ọmọ rẹ̀ fi gba ìlérí pé òun ló máa jẹ́ ajogún ayé, àmọ́ ó jẹ́ nípasẹ̀ òdodo tó wá látinú ìgbàgbọ́.
14 Nítorí tó bá jẹ́ àwọn tó rọ̀ mọ́ òfin ni ajogún, ìgbàgbọ́ ò wúlò nìyẹn, ìlérí náà á sì di òtúbáńtẹ́.
15 Ní ti gidi, Òfin ń mú ìrunú wá, àmọ́ níbi tí kò bá sí òfin, kò sí ẹ̀ṣẹ̀.
16 Ìdí nìyẹn tí ìlérí náà fi jẹ́ nípasẹ̀ ìgbàgbọ́, kó lè jẹ́ nípa inú rere àìlẹ́tọ̀ọ́sí, kí ìlérí náà lè ṣẹ fún gbogbo ọmọ rẹ̀, kì í ṣe fún àwọn tó rọ̀ mọ́ Òfin nìkan, àmọ́ kí ó lè ṣẹ fún àwọn tó rọ̀ mọ́ ìgbàgbọ́ Ábúráhámù pẹ̀lú, tó jẹ́ baba gbogbo wa.
17 (Èyí bá ohun tó wà lákọsílẹ̀ mu pé: “Mo ti yàn ọ́ ṣe bàbá ọ̀pọ̀ orílẹ̀-èdè.”) Èyí jẹ́ lójú Ọlọ́run, ẹni tó ní ìgbàgbọ́ nínú rẹ̀, tó ń sọ òkú di ààyè, tó sì ń pe àwọn ohun tí kò sí bíi pé wọ́n wà.
18 Bó tilẹ̀ jẹ́ pé ó kọjá ohun tó ṣeé retí, síbẹ̀ lórí ìrètí, ó ní ìgbàgbọ́ pé òun máa di bàbá ọ̀pọ̀ orílẹ̀-èdè gẹ́gẹ́ bí ohun tí a ti sọ pé: “Bí ọmọ rẹ á ṣe pọ̀ nìyẹn.”
19 Bó tilẹ̀ jẹ́ pé ìgbàgbọ́ rẹ̀ kò yẹ̀, ó ro ti ara rẹ̀ tó ti di òkú tán (torí ó ti tó nǹkan bí ẹni ọgọ́rùn-ú ọdún), ó tún ro ti ilé ọlẹ̀ Sérà tó ti kú.
20 Àmọ́ nítorí ìlérí Ọlọ́run, ó ní ìgbàgbọ́, kò sì ṣiyèméjì; ìgbàgbọ́ rẹ̀ mú kó di alágbára, ó sì ń fi ògo fún Ọlọ́run,
21 bó ṣe dá a lójú hán-ún pé Ọlọ́run lè ṣe ohun tí Ó ṣèlérí.
22 Nítorí náà, “a kà á sí òdodo fún un.”
23 Àmọ́, ọ̀rọ̀ tí a kọ pé “a kà á sí” kì í ṣe nítorí rẹ̀ nìkan,
24 àmọ́ ó jẹ́ nítorí wa pẹ̀lú, àwa tí a máa kà sí olódodo, nítorí a nígbàgbọ́ nínú Ẹni tó gbé Jésù Olúwa wa dìde kúrò nínú ikú.
25 Ọlọ́run fi í lélẹ̀ nítorí àwọn àṣemáṣe wa, ó sì gbé e dìde kí a lè pè wá ní olódodo.
5 Tóò, ní báyìí tí a ti pè wá ní olódodo nítorí ìgbàgbọ́, ẹ jẹ́ kí a máa gbádùn àlàáfíà pẹ̀lú Ọlọ́run nípasẹ̀ Olúwa wa Jésù Kristi,
2 ẹni tó mú ká rí inú rere àìlẹ́tọ̀ọ́sí tí à ń gbádùn báyìí gbà nípasẹ̀ ìgbàgbọ́; ẹ jẹ́ kí a máa yọ̀, lórí ìrètí ògo Ọlọ́run.
3 Kì í ṣe ìyẹn nìkan, àmọ́ ẹ jẹ́ ká máa yọ̀ nígbà tí a bá wà nínú ìpọ́njú, torí a mọ̀ pé ìpọ́njú ń mú ìfaradà wá;
4 ìfaradà ní tirẹ̀ ń mú ìtẹ́wọ́gbà wá; ìtẹ́wọ́gbà sì ń mú ìrètí wá,
5 ìrètí kì í sì í yọrí sí ìjákulẹ̀; nítorí pé a ti tú ìfẹ́ Ọlọ́run jáde sínú ọkàn wa nípasẹ̀ ẹ̀mí mímọ́, èyí tí a fún wa.
6 Torí, ní tòótọ́, nígbà tí a ṣì jẹ́ aláìlera, Kristi kú fún àwọn tí kò ṣe ìfẹ́ Ọlọ́run ní àkókò tí a yàn.
7 Bóyá ni ẹnì kan á lè kú nítorí olódodo; síbẹ̀, ẹnì kan lè ṣe tán láti kú nítorí ẹni rere.
8 Àmọ́ Ọlọ́run dámọ̀ràn ìfẹ́ rẹ̀ fún wa ní ti pé, nígbà tí a ṣì jẹ́ ẹlẹ́ṣẹ̀, Kristi kú fún wa.
9 Nígbà tí a sì ti wá pè wá ní olódodo nípasẹ̀ ẹ̀jẹ̀ rẹ̀, ó dájú pé ó máa mú kí a bọ́ lọ́wọ́ ìrunú.
10 Torí tó bá jẹ́ pé nígbà tí a jẹ́ ọ̀tá, ikú Ọmọ Ọlọ́run mú wa pa dà bá a rẹ́, ǹjẹ́ ààyè rẹ̀ kò ní mú ká rí ìgbàlà ní báyìí tí a ti pa dà bá a rẹ́?
11 Kì í ṣe ìyẹn nìkan, àmọ́ a tún ń yọ̀ nínú Ọlọ́run nípasẹ̀ Olúwa wa Jésù Kristi, ẹni tó mú ká rí ìpadàrẹ́ gbà ní báyìí.
12 Ìdí nìyẹn tó fi jẹ́ pé, bí ẹ̀ṣẹ̀ ṣe tipasẹ̀ ẹnì kan wọ ayé, tí ikú sì wá nípasẹ̀ ẹ̀ṣẹ̀, bẹ́ẹ̀ ni ikú ṣe tàn dé ọ̀dọ̀ gbogbo èèyàn torí pé gbogbo wọn ti dẹ́ṣẹ̀—.
13 Nítorí ẹ̀ṣẹ̀ ti wà ní ayé kí Òfin tó dé, àmọ́ a kì í ka ẹ̀ṣẹ̀ sí ẹnikẹ́ni lọ́rùn nígbà tí kò sí òfin.
14 Síbẹ̀, ikú jọba láti ọ̀dọ̀ Ádámù títí dé ọ̀dọ̀ Mósè, àní lórí àwọn tí kò dẹ́ṣẹ̀ bíi ti Ádámù, ẹni tó fara jọ ẹni tó ń bọ̀.
15 Àmọ́ ẹ̀bùn náà ò rí bí àṣemáṣe. Torí bó ṣe jẹ́ pé nípa àṣemáṣe ọkùnrin kan ni ọ̀pọ̀ èèyàn fi kú, ẹ wo bí inú rere àìlẹ́tọ̀ọ́sí Ọlọ́run àti ẹ̀bùn ọ̀fẹ́ rẹ̀ nípasẹ̀ inú rere àìlẹ́tọ̀ọ́sí ọkùnrin kan, ìyẹn Jésù Kristi, ṣe ṣe ọ̀pọ̀ èèyàn láǹfààní!
16 Bákan náà, àǹfààní tí ẹ̀bùn ọ̀fẹ́ yìí mú wá kì í ṣe ohun kan náà pẹ̀lú ohun tí ẹ̀ṣẹ̀ ọkùnrin kan mú wá. Nítorí ìdájọ́ tó tẹ̀ lé àṣemáṣe kan yọrí sí ìdálẹ́bi ọ̀pọ̀ èèyàn, àmọ́ ẹ̀bùn tó tẹ̀ lé ọ̀pọ̀ àṣemáṣe yọrí sí pípè wọ́n ní olódodo.
17 Torí tí àṣemáṣe ọkùnrin kan bá mú kí ikú jọba nípasẹ̀ ẹni náà, ǹjẹ́ àwọn tó gba ọ̀pọ̀lọpọ̀ inú rere àìlẹ́tọ̀ọ́sí àti ẹ̀bùn ọ̀fẹ́ òdodo kò ní jọba nínú ìyè nípasẹ̀ èèyàn kan, ìyẹn Jésù Kristi?
18 Nítorí náà, bó ṣe jẹ́ pé àṣemáṣe kan ló yọrí sí ìdálẹ́bi onírúurú èèyàn, bẹ́ẹ̀ náà ló ṣe jẹ́ pé ìwà òdodo kan ló mú ká pe onírúurú èèyàn ní olódodo fún ìyè.
19 Nítorí bó ṣe jẹ́ pé àìgbọràn èèyàn kan ló mú kí ọ̀pọ̀ èèyàn di ẹlẹ́ṣẹ̀, bẹ́ẹ̀ náà ni ìgbọràn èèyàn kan á ṣe mú kí ọ̀pọ̀ èèyàn di olódodo.
20 Tóò, Òfin wọlé wá kí àṣemáṣe lè pọ̀ sí i. Àmọ́ níbi tí ẹ̀ṣẹ̀ bá ti pọ̀, inú rere àìlẹ́tọ̀ọ́sí á pọ̀ jù ú lọ.
21 Nítorí kí ni? Kí ó lè jẹ́ pé bí ẹ̀ṣẹ̀ àti ikú ṣe jọba, kí inú rere àìlẹ́tọ̀ọ́sí lè jọba nípasẹ̀ òdodo, kí ó sì yọrí sí ìyè àìnípẹ̀kun nípasẹ̀ Jésù Kristi Olúwa wa.
6 Kí ni ká wá sọ? Ṣé ká máa dá ẹ̀ṣẹ̀ lọ kí inú rere àìlẹ́tọ̀ọ́sí lè máa pọ̀ sí i ni?
2 Ká má ri! Bó ṣe jẹ́ pé a ti bọ́ lọ́wọ́ ẹ̀ṣẹ̀, ṣé ó yẹ kó ṣì tún máa darí wa?
3 Àbí ẹ ò mọ̀ pé gbogbo wa tí a ti batisí sínú Kristi Jésù la ti batisí sínú ikú rẹ̀?
4 Nítorí náà, a sin wá pọ̀ pẹ̀lú rẹ̀ nípasẹ̀ ìbatisí wa sínú ikú rẹ̀, kí ó lè jẹ́ pé bí a ti gbé Kristi dìde kúrò nínú ikú nípasẹ̀ ògo Baba, kí àwa náà lè máa gbé ìgbé ayé ọ̀tun.
5 Bí a ṣe wà ní ìṣọ̀kan pẹ̀lú rẹ̀ lọ́nà tó gbà kú, ó dájú pé a ó tún lè wà níṣọ̀kan pẹ̀lú rẹ̀ lọ́nà tó gbà jíǹde.
6 Torí a mọ̀ pé a ti kan ìwà wa àtijọ́ mọ́gi pẹ̀lú rẹ̀, kí ara ẹ̀ṣẹ̀ wa lè di aláìlágbára, kí a má ṣe jẹ́ ẹrú ẹ̀ṣẹ̀ mọ́.
7 Nítorí ẹni tó bá ti kú ni a ti dá sílẹ̀ pátápátá kúrò nínú ẹ̀ṣẹ̀ rẹ̀.
8 Yàtọ̀ síyẹn, tí a bá ti kú pẹ̀lú Kristi, a gbà gbọ́ pé a ó tún wà láàyè pẹ̀lú rẹ̀.
9 Torí a mọ̀ pé ní báyìí tí a ti gbé Kristi dìde kúrò nínú ikú, kò ní kú mọ́; ikú kò lágbára lórí rẹ̀ mọ́.
10 Nítorí ikú tó kú jẹ́ láti mú ẹ̀ṣẹ̀ kúrò, ó kú lẹ́ẹ̀kan ṣoṣo láìtún ní kú mọ́ láé, àmọ́ ìgbé ayé tó ń gbé jẹ́ láti máa ṣe ìfẹ́ Ọlọ́run.
11 Bákan náà, kí ẹ gbà pé ẹ ti kú nínú ẹ̀ṣẹ̀ àmọ́ ẹ wà láàyè nínú Ọlọ́run nípasẹ̀ Kristi Jésù.
12 Nítorí náà, ẹ má ṣe jẹ́ kí ẹ̀ṣẹ̀ máa jọba lọ nínú ara kíkú yín, tí ẹ ó fi máa ṣe ìfẹ́ ti ara.
13 Bẹ́ẹ̀ ni kí ẹ má ṣe jẹ́ kí ẹ̀ṣẹ̀ máa lo àwọn ẹ̀yà ara yín bí ohun ìjà àìṣòdodo mọ́, àmọ́ ẹ fi ara yín fún Ọlọ́run bí àwọn tí a gbé dìde látinú ikú, kí ẹ sì fi àwọn ẹ̀yà ara yín fún Ọlọ́run bí ohun ìjà òdodo.
14 Torí ẹ̀ṣẹ̀ kò gbọ́dọ̀ jẹ ọ̀gá lórí yín, nítorí ẹ ò sí lábẹ́ òfin, àmọ́ ẹ wà lábẹ́ inú rere àìlẹ́tọ̀ọ́sí.
15 Kí ló wá kàn? Ṣé ká wá máa dẹ́ṣẹ̀ torí pé a ò sí lábẹ́ òfin, àmọ́ a wà lábẹ́ inú rere àìlẹ́tọ̀ọ́sí ni? Ká má ri!
16 Ṣé ẹ ò mọ̀ pé tí ẹ bá fi ara yín ṣe ẹrú tó ń ṣègbọràn fún ẹnì kan, ẹrú lẹ jẹ́ fún ẹni tí ẹ̀ ń ṣègbọràn sí, ì báà jẹ́ fún ẹ̀ṣẹ̀ tó ń yọrí sí ikú tàbí fún ìgbọràn tó ń yọrí sí òdodo?
17 Àmọ́ ọpẹ́ ni fún Ọlọ́run pé bí ẹ tiẹ̀ jẹ́ ẹrú ẹ̀ṣẹ̀ nígbà kan rí, ẹ ti ń ṣègbọràn látọkàn wá sí ẹ̀kọ́ tí a fi lé yín lọ́wọ́.
18 Bẹ́ẹ̀ ni, àtìgbà tí a ti dá yín sílẹ̀ kúrò lọ́wọ́ ẹ̀ṣẹ̀ ni ẹ ti di ẹrú òdodo.
19 Mò ń lo ọ̀rọ̀ tí èèyàn lè tètè lóye nítorí àìlera ara yín; torí bí ẹ ṣe fi àwọn ẹ̀yà ara yín ṣe ẹrú ìwà àìmọ́ àti ìwà tí kò bófin mu tó ń yọrí sí ìwà tí kò bófin mu, bẹ́ẹ̀ ni kí ẹ fi àwọn ẹ̀yà ara yín ṣe ẹrú ní báyìí fún òdodo tó ń yọrí sí ìjẹ́mímọ́.
20 Torí nígbà tí ẹ jẹ́ ẹrú ẹ̀ṣẹ̀, ẹ ò sí lábẹ́ òdodo.
21 Kí wá ni èso tí ẹ̀ ń mú jáde nígbà yẹn? Àwọn nǹkan tó ń tì yín lójú ní báyìí. Nítorí ikú ni òpin àwọn nǹkan yẹn.
22 Àmọ́ ní báyìí tí a ti dá yín sílẹ̀ kúrò lọ́wọ́ ẹ̀ṣẹ̀, tí ẹ sì ti di ẹrú Ọlọ́run, ẹ̀ ń so èso yín lọ́nà ìjẹ́mímọ́, ìyè àìnípẹ̀kun sì ni òpin rẹ̀.
23 Nítorí ikú ni èrè ẹ̀ṣẹ̀, àmọ́ ìyè àìnípẹ̀kun ni ẹ̀bùn tí Ọlọ́run ń fúnni nípasẹ̀ Kristi Jésù Olúwa wa.
7 Ǹjẹ́ a lè sọ pé ẹ ò mọ̀, ẹ̀yin ará, (torí àwọn tó mọ òfin ni mò ń bá sọ̀rọ̀,) pé Òfin jẹ́ ọ̀gá lórí èèyàn ní gbogbo ìgbà tó bá fi wà láàyè?
2 Bí àpẹẹrẹ, òfin de obìnrin tí a gbé níyàwó mọ́ ọkọ rẹ̀ nígbà tí ọkùnrin náà bá wà láàyè; àmọ́ tí ọkọ rẹ̀ bá kú, a dá a sílẹ̀ kúrò lábẹ́ òfin ọkọ rẹ̀.
3 Torí náà, nígbà tí ọkọ rẹ̀ bá wà láàyè, a ó pè é ní alágbèrè obìnrin tó bá fẹ́ ọkùnrin míì. Àmọ́ tí ọkọ rẹ̀ bá kú, ó bọ́ lọ́wọ́ òfin rẹ̀, kì í sì í ṣe alágbèrè obìnrin tó bá fẹ́ ọkùnrin míì.
4 Nítorí náà, ẹ̀yin ará mi, a ti sọ ẹ̀yin náà di òkú sí Òfin nípasẹ̀ ara Kristi, kí ẹ lè di ti ẹlòmíì, ẹni tí a gbé dìde kúrò nínú ikú, kí a lè máa so èso fún Ọlọ́run.
5 Torí nígbà tí à ń gbé lọ́nà ti ara, àwọn ìfẹ́ ẹ̀ṣẹ̀ tí Òfin mú kó hàn síta ń ṣiṣẹ́ nínú ara wa, kí ó lè mú èso ikú jáde.
6 Àmọ́ ní báyìí, a ti dá wa sílẹ̀ kúrò lọ́wọ́ Òfin, torí a ti kú sí èyí tó ń ká wa lọ́wọ́ kò tẹ́lẹ̀, kí a lè jẹ́ ẹrú ní ọ̀nà tuntun nípasẹ̀ ẹ̀mí, kì í sì í ṣe ní ọ̀nà àtijọ́ nípasẹ̀ àkọsílẹ̀ òfin.
7 Kí wá ni ká sọ? Ṣé Òfin wá jẹ́ ẹ̀ṣẹ̀ ni? Kò rí bẹ́ẹ̀ rárá! Ká sòótọ́, mi ò bá má ti mọ ẹ̀ṣẹ̀ tí kì í bá ṣe Òfin. Bí àpẹẹrẹ, mi ò bá má mọ ojúkòkòrò ká ní Òfin ò sọ pé: “O ò gbọ́dọ̀ ṣojúkòkòrò.”
8 Àmọ́ bí ẹ̀ṣẹ̀ ṣe rí àyè nípasẹ̀ àṣẹ, ó mú kí n máa ṣojúkòkòrò lóríṣiríṣi ọ̀nà, nítorí láìsí òfin, ẹ̀ṣẹ̀ jẹ́ òkú.
9 Lóòótọ́, ìgbà kan wà tí mo wà láàyè láìsí òfin. Àmọ́ nígbà tí àṣẹ dé, ẹ̀ṣẹ̀ tún sọ jí, mo sì kú.
10 Àṣẹ tó yẹ kó yọrí sí ìyè ni mo rí pé ó yọrí sí ikú.
11 Nítorí bí ẹ̀ṣẹ̀ ṣe rí àyè nípasẹ̀ àṣẹ, ó sún mi dẹ́ṣẹ̀, ó sì tipasẹ̀ rẹ̀ pa mí.
12 Torí náà, Òfin jẹ́ mímọ́ láyè ara rẹ̀, àṣẹ sì jẹ́ mímọ́, ó jẹ́ òdodo, ó sì dára.
13 Nígbà náà, ṣé ohun tó dára ló yọrí sí ikú mi ni? Kò rí bẹ́ẹ̀ rárá! Ẹ̀ṣẹ̀ ni, kí a lè fi hàn pé ẹ̀ṣẹ̀ ló yọrí sí ikú mi nípasẹ̀ ohun tó dára, kó lè jẹ́ pé nípasẹ̀ àṣẹ, ẹ̀ṣẹ̀ á túbọ̀ burú sí i.
14 Nítorí a mọ̀ pé Òfin jẹ́ ti ẹ̀mí, àmọ́ mo jẹ́ ẹlẹ́ran ara, tí a ti tà sábẹ́ ẹ̀ṣẹ̀.
15 Ohun tí mò ń ṣe kò yé mi. Torí kì í ṣe ohun tí mo fẹ́ ni mò ń ṣe, àmọ́ ohun tí mo kórìíra ni mò ń ṣe.
16 Síbẹ̀, tí mo bá ń ṣe ohun tí mi ò fẹ́, á jẹ́ pé mo gbà pé Òfin dára nìyẹn.
17 Àmọ́ ní báyìí, ẹni tó ń ṣe é kì í ṣe èmi mọ́, ẹ̀ṣẹ̀ tó ń gbé inú mi ni.
18 Nítorí mo mọ̀ pé nínú mi, ìyẹn, nínú ẹran ara mi, kò sí ohun rere kankan níbẹ̀; torí ó ń wù mí láti ṣe ohun tó dára, àmọ́ mi ò ní agbára láti ṣe é.
19 Nítorí kì í ṣe rere tí mo fẹ́ ni mò ń ṣe, búburú tí mi ò fẹ́ ni mò ń ṣe.
20 Torí náà, tó bá jẹ́ pé ohun tí mi ò fẹ́ ni mò ń ṣe, ẹni tó ń ṣe é kì í ṣe èmi mọ́, ẹ̀ṣẹ̀ tó ń gbé inú mi ni.
21 Mo wá rí òfin yìí nínú ọ̀rọ̀ mi pé: Nígbà tí mo bá fẹ́ ṣe ohun tí ó tọ́, ohun tó burú ló máa ń wà lọ́kàn mi.
22 Nínú mi lọ́hùn-ún, mo nífẹ̀ẹ́ òfin Ọlọ́run gan-an,
23 àmọ́ mo rí òfin míì nínú ara mi tó ń bá òfin tó ń darí èrò mi jagun, tó sì ń sọ mí di ẹrú òfin ẹ̀ṣẹ̀ tó wà nínú ara mi.
24 Èmi abòṣì èèyàn! Ta ló máa gbà mí lọ́wọ́ ara tó ń kú lọ yìí?
25 Ọpẹ́ ni fún Ọlọ́run nípasẹ̀ Jésù Kristi Olúwa wa! Torí náà, nínú èrò inú mi, mo jẹ́ ẹrú òfin Ọlọ́run, àmọ́ nínú ẹran ara mi, mo jẹ́ ẹrú òfin ẹ̀ṣẹ̀.
8 Nítorí náà, kò sí ìdálẹ́bi kankan fún àwọn tó wà ní ìṣọ̀kan pẹ̀lú Kristi Jésù.
2 Nítorí òfin ẹ̀mí tó ń fúnni ní ìyè nínú Kristi Jésù ti dá ọ sílẹ̀ kúrò lọ́wọ́ òfin ẹ̀ṣẹ̀ àti ti ikú.
3 Ohun tí Òfin kò lè ṣe torí pé ẹran ara kò jẹ́ kó lágbára ni Ọlọ́run ṣe bó ṣe rán Ọmọ rẹ̀ jáde bí èèyàn ẹlẹ́ṣẹ̀, kó lè mú ẹ̀ṣẹ̀ kúrò, ó sì ń tipa bẹ́ẹ̀ dá ẹran ara ẹ̀ṣẹ̀ lẹ́bi,
4 kí ohun òdodo tí Òfin béèrè lè ṣẹ nínú àwa tí à ń rìn nípa tẹ̀mí, kì í ṣe nípa tara.
5 Nítorí àwọn tó ń gbé ìgbé ayé tara máa ń ronú nípa àwọn nǹkan tara, àmọ́ àwọn tó ń gbé ìgbé ayé tẹ̀mí máa ń ronú nípa àwọn nǹkan tẹ̀mí.
6 Nítorí ríronú nípa àwọn nǹkan tara ń yọrí sí ikú, àmọ́ ríronú nípa àwọn nǹkan tẹ̀mí ń yọrí sí ìyè àti àlàáfíà;
7 torí pé ríronú nípa àwọn nǹkan tara ń sọni di ọ̀tá Ọlọ́run, nítorí kò sí lábẹ́ òfin Ọlọ́run, bẹ́ẹ̀ ni, kò lè sí níbẹ̀.
8 Torí náà, àwọn tó ń gbé ìgbé ayé tara kò lè ṣe ìfẹ́ Ọlọ́run.
9 Tó bá jẹ́ pé òótọ́ ni ẹ̀mí Ọlọ́run ń gbé inú yín, á jẹ́ pé ìgbé ayé tẹ̀mí lẹ̀ ń gbé, kì í ṣe tara. Àmọ́ tí ẹnì kan ò bá ní ẹ̀mí Kristi, ẹni náà kì í ṣe tirẹ̀.
10 Ṣùgbọ́n tí Kristi bá wà ní ìṣọ̀kan pẹ̀lú yín, ara yín jẹ́ òkú nítorí ẹ̀ṣẹ̀, ṣùgbọ́n ẹ̀mí ń mú ìyè wá nítorí òdodo.
11 Ní báyìí, tí ẹ̀mí ẹni tó gbé Jésù dìde kúrò nínú ikú bá ń gbé inú yín, ẹni tó gbé Kristi Jésù dìde kúrò nínú ikú pẹ̀lú yóò fi ẹ̀mí rẹ̀ tó ń gbé inú yín sọ ara kíkú yín di ààyè.
12 Nítorí náà, ẹ̀yin ará, a wà lábẹ́ ọ̀ranyàn, àmọ́ kì í ṣe láti máa gbé ìgbé ayé tara, ká lè máa ṣe ìfẹ́ tara;
13 torí ó dájú pé ẹ máa kú, tí ẹ bá ń gbé ìgbé ayé tara; àmọ́ tí ẹ bá fi ẹ̀mí lu àwọn iṣẹ́ tara pa, ẹ ó yè.
14 Nítorí gbogbo àwọn tí ẹ̀mí Ọlọ́run ń darí ni ọmọ Ọlọ́run lóòótọ́.
15 Torí kì í ṣe ẹ̀mí ìsìnrú tó ń múni pa dà sínú ìbẹ̀rù lẹ gbà, ẹ̀mí ìsọdọmọ lẹ gbà, ẹ̀mí tó ń mú ká ké jáde pé: “Ábà, Bàbá!”
16 Ẹ̀mí fúnra rẹ̀ ń jẹ́rìí pẹ̀lú ẹ̀mí wa  pé ọmọ Ọlọ́run ni wá.
17 Nígbà náà, tí a bá jẹ́ ọmọ, ajogún ni wá pẹ̀lú, lóòótọ́ a jẹ́ ajogún Ọlọ́run, àmọ́ a jẹ́ ajùmọ̀jogún pẹ̀lú Kristi, kìkì tí a bá jọ jìyà, kí a lè ṣe wá lógo pẹ̀lú rẹ̀.
18 Nítorí mo gbà pé àwọn ìyà àsìkò yìí kò já mọ́ nǹkan kan tí a bá fi wé ògo tí a máa fi hàn nínú wa.
19 Torí ìṣẹ̀dá ń dúró de ìfihàn àwọn ọmọ Ọlọ́run lójú méjèèjì.
20 Nítorí a tẹ ìṣẹ̀dá lórí ba fún asán, kì í ṣe nípa ìfẹ́ òun fúnra rẹ̀, àmọ́ nípasẹ̀ ẹni tó tẹ̀ ẹ́ lórí ba, nítorí ìrètí,
21 kí a lè dá ìṣẹ̀dá fúnra rẹ̀ sílẹ̀ lọ́wọ́ ẹrú ìdíbàjẹ́, kí ó sì lè ní òmìnira ológo ti àwọn ọmọ Ọlọ́run.
22 Nítorí a mọ̀ pé gbogbo ìṣẹ̀dá jọ ń kérora nìṣó, wọ́n sì jọ wà nínú ìrora títí di báyìí.
23 Kì í ṣe ìyẹn nìkan, àmọ́ àwa fúnra wa pẹ̀lú tí a ní àkọ́so, ìyẹn, ẹ̀mí náà, bẹ́ẹ̀ ni, àwa fúnra wa ń kérora nínú ara wa, bí a ṣe ń dúró de ìsọdọmọ lójú méjèèjì, ìyẹn ìtúsílẹ̀ kúrò nínú ara wa nípasẹ̀ ìràpadà.
24 Nítorí a gbà wá là nínú ìrètí yìí; àmọ́ ìrètí tí èèyàn bá ti rí kì í ṣe ìrètí mọ́, torí tí èèyàn bá ti rí nǹkan, ṣé á tún máa retí rẹ̀ ni?
25 Ṣùgbọ́n tí a bá ń retí ohun tí a kò rí, a ó máa fi ìfaradà dúró dè é lójú méjèèjì.
26 Lọ́nà kan náà, ẹ̀mí tún ń ràn wá lọ́wọ́ nínú àìlera wa; torí ìṣòro ibẹ̀ ni pé a ò mọ ohun tó yẹ ká fi sínú àdúrà bó ṣe yẹ ká ṣe, àmọ́ ẹ̀mí fúnra rẹ̀ ń bá wa bẹ̀bẹ̀ nígbà tí a wà nínú ìrora inú lọ́hùn-ún.
27 Ẹni tó ń wá inú ọkàn mọ ohun tí ẹ̀mí ń sọ, nítorí ó ń bá àwọn ẹni mímọ́ bẹ̀bẹ̀ bí Ọlọ́run ṣe fẹ́.
28 A mọ̀ pé Ọlọ́run ń mú kí gbogbo ohun tó ń ṣe máa ṣiṣẹ́ pọ̀ fún ire àwọn tó nífẹ̀ẹ́ Ọlọ́run, àwọn tí a pè nítorí ìfẹ́ rẹ̀;
29 nítorí àwọn tó kọ́kọ́ fún ní àfiyèsí ló tún yàn ṣáájú láti jẹ́ àwòrán Ọmọ rẹ̀, kó lè jẹ́ àkọ́bí láàárín ọ̀pọ̀ arákùnrin.
30 Yàtọ̀ síyẹn, àwọn tó yàn ṣáájú ni àwọn tó pè; àwọn tó pè ni àwọn tó kéde ní olódodo. Níkẹyìn, àwọn tó kéde ní olódodo ni àwọn tó ṣe lógo.
31 Kí ni ká wá sọ sọ́rọ̀ yìí? Tí Ọlọ́run bá wà lẹ́yìn wa, ta ló lè dènà wa?
32 Bí kò ṣe dá Ọmọ rẹ̀ pàápàá sí, àmọ́ tó fi í lélẹ̀ nítorí gbogbo wa, ṣé kò wá ní fi gbogbo ohun mìíràn kún Ọmọ rẹ̀ fún wa nítorí inú rere rẹ̀ ni?
33 Ta ló máa fẹ̀sùn kan àwọn àyànfẹ́ Ọlọ́run?  Ọlọ́run ni Ẹni tó pè wọ́n ní olódodo.
34 Ta ló máa dá wọn lẹ́bi? Kristi Jésù ló kú, bẹ́ẹ̀ ni, yàtọ̀ síyẹn, òun la gbé dìde, tó wà ní ọwọ́ ọ̀tún Ọlọ́run, tó sì ń bá wa bẹ̀bẹ̀.
35 Ta ló máa yà wá kúrò nínú ìfẹ́ Kristi?  Ṣé ìpọ́njú ni àbí wàhálà àbí inúnibíni àbí ebi àbí ìhòòhò àbí ewu àbí idà?
36 Bó ṣe wà lákọsílẹ̀ pé: “Torí rẹ ni wọ́n ṣe ń pa wá láti àárọ̀ ṣúlẹ̀; wọ́n ti kà wá sí àgùntàn tó wà fún pípa.”
37 Kàkà bẹ́ẹ̀, nínú gbogbo àwọn nǹkan yìí, à ń ja àjàṣẹ́gun nípasẹ̀ ẹni tó nífẹ̀ẹ́ wa.
38 Torí ó dá mi lójú pé kì í ṣe ikú tàbí ìyè tàbí àwọn áńgẹ́lì tàbí àwọn ìjọba tàbí àwọn ohun tó wà nísinsìnyí tàbí àwọn ohun tó ń bọ̀ tàbí àwọn agbára
39 tàbí ibi gíga tàbí ibi jíjìn tàbí ìṣẹ̀dá èyíkéyìí mìíràn ló máa lè yà wá kúrò nínú ìfẹ́ Ọlọ́run tó wà nínú Kristi Jésù Olúwa wa.
9 Mò ń sọ òtítọ́ nínú Kristi; mi ò parọ́, bí ẹ̀rí ọkàn mi ṣe ń jẹ́rìí pẹ̀lú mi nínú ẹ̀mí mímọ́,
2 pé mo ní ẹ̀dùn ọkàn tó pọ̀ àti ìrora tí kò dáwọ́ dúró nínú ọkàn mi.
3 Nítorí ì bá wù mí kí a yà mí sọ́tọ̀ bí ẹni ègún kúrò lọ́dọ̀ Kristi nítorí àwọn arákùnrin mi, àwọn ìbátan mi nípa tara,
4 àwọn ọmọ Ísírẹ́lì. Àwọn ni ìsọdọmọ  jẹ́ tiwọn àti ògo àti àwọn májẹ̀mú àti gbígba Òfin àti iṣẹ́ ìsìn mímọ́ àti àwọn ìlérí.
5 Àwọn ni ọmọ àwọn baba ńlá tí Kristi jáde wá látọ̀dọ̀ wọn nípa tara. Ìyìn ni fún Ọlọ́run, olórí ohun gbogbo, títí láé. Àmín.
6 Àmọ́, kì í ṣe pé ọ̀rọ̀ Ọlọ́run ti kùnà. Torí kì í ṣe gbogbo àwọn tó wá látinú Ísírẹ́lì ni “Ísírẹ́lì” lóòótọ́.
7 Bẹ́ẹ̀ ni kì í ṣe torí pé wọ́n jẹ́ ọmọ Ábúráhámù ni gbogbo wọn fi jẹ́ ọmọ; kàkà bẹ́ẹ̀, “Látọ̀dọ̀ Ísákì ni ọmọ rẹ yóò ti wá.”
8 Ìyẹn ni pé, àwọn ọmọ nípa tara kì í ṣe àwọn ọmọ Ọlọ́run lóòótọ́, àmọ́ àwọn ọmọ tó wá nípasẹ̀ ìlérí ni a kà sí ọmọ.
9 Nítorí ìlérí náà lọ báyìí pé: “Ní àkókò yìí, màá wá, Sérà yóò sì bí ọmọkùnrin kan.”
10 Kì í ṣe ìgbà yẹn nìkan, àmọ́ ó tún ṣẹlẹ̀ nígbà tí Rèbékà lóyún ìbejì fún ọkùnrin kan, ìyẹn Ísákì baba ńlá wa;
11 torí nígbà tí wọn ò tíì bí wọn tàbí tí wọn ò tíì ṣe rere tàbí búburú, kí ìpinnu Ọlọ́run lórí yíyàn má bàa jẹ́ nípa àwọn iṣẹ́, àmọ́ kó jẹ́ nípa Ẹni tó ń peni,
12 a sọ fún un pé: “Ẹ̀gbọ́n ni yóò jẹ́ ẹrú àbúrò.”
13 Bó ṣe wà lákọsílẹ̀ pé: “Mo nífẹ̀ẹ́ Jékọ́bù, àmọ́ mo kórìíra Ísọ̀.”
14 Kí wá ni ká sọ? Ṣé Ọlọ́run jẹ́ aláìṣòdodo ni? Kò rí bẹ́ẹ̀ rárá!
15 Torí ó sọ fún Mósè pé: “Èmi yóò ṣàánú ẹni tí èmi yóò ṣàánú, èmi yóò sì yọ́nú sí ẹni tí èmi yóò yọ́nú sí.”
16 Nítorí náà, kò sí lọ́wọ́ ẹni tó ń fẹ́ tàbí lọ́wọ́ ìsapá ẹni náà, àmọ́ ọwọ́ Ọlọ́run tó ń ṣàánú ló wà.
17 Nítorí Ìwé Mímọ́ sọ fún Fáráò pé: “Ìdí tí mo fi jẹ́ kí o máa wà nìṣó ni pé: kí n lè fi agbára mi hàn nípasẹ̀ rẹ àti pé kí a lè ròyìn orúkọ mi ní gbogbo ayé.”
18 Torí náà, ẹni tó bá wù ú ló ń ṣàánú, ẹni tó bá sì wù ú ló ń jẹ́ kó di olóríkunkun.
19 Nítorí náà, wàá sọ fún mi pé: “Kí ló dé tó ṣì fi ń rí àléébù? Àbí ta ló lè dènà rẹ̀ pé kó má ṣe ohun tó bá fẹ́?”
20 Ta ni ọ́, ìwọ èèyàn, tí o fi ń gbó Ọlọ́run lẹ́nu? Ṣé ohun tí wọ́n mọ máa ń sọ fún ẹni tó mọ ọ́n pé: “Kí ló dé tí o fi mọ mí báyìí?”
21 Kí wá ni? Ṣé amọ̀kòkò ò láṣẹ lórí amọ̀ láti fi lára ìṣùpọ̀ rẹ̀ mọ ohun èlò kan fún ìlò tó lọ́lá, kí ó sì fi lára rẹ̀ mọ ohun èlò míì fún ìlò tí kò lọ́lá?
22 Nígbà náà, bí Ọlọ́run tó jẹ́ ìfẹ́ rẹ̀ pé kó fi ìrunú rẹ̀ hàn, kó sì jẹ́ ká mọ agbára òun, bá fi ọ̀pọ̀ sùúrù gba àwọn ohun èlò ìrunú tó yẹ fún ìparun láyè,
23 tó sì ṣe èyí láti jẹ́ ká mọ ọrọ̀ ògo rẹ̀ lórí àwọn ohun èlò àánú, èyí tó ti pèsè sílẹ̀ fún ògo,
24 ìyẹn àwa tí ó pè, kì í ṣe láti àárín àwọn Júù nìkan, àmọ́ láti àárín àwọn orílẹ̀-èdè pẹ̀lú, kí wá ni ká sọ?
25 Ó rí bí ó ṣe sọ nínú ìwé Hósíà pé: “Màá pe àwọn tí kì í ṣe èèyàn mi ní ‘àwọn èèyàn mi,’ màá sì pe ẹni tí kì í ṣe olùfẹ́ ní ‘àyànfẹ́’;
26 bákan náà, níbi tí a ti sọ fún wọn pé, ‘Ẹ kì í ṣe èèyàn mi,’ ibẹ̀ la ó ti pè wọ́n ní ‘àwọn ọmọ Ọlọ́run alààyè.’”
27 Yàtọ̀ síyẹn, Àìsáyà kéde nípa Ísírẹ́lì pé: “Bí iye àwọn ọmọ Ísírẹ́lì tiẹ̀ pọ̀ bí iyanrìn òkun, àṣẹ́kù wọn nìkan ni a ó gbà là.
28 Nítorí Jèhófà máa ní kí gbogbo ayé jíhìn, á parí rẹ̀, kò sì ní fi falẹ̀.”
29 Bákan náà, bí Àìsáyà ṣe sọ tẹ́lẹ̀ pé: “Tí kì í bá ṣe pé Jèhófà Ọlọ́run àwọn ọmọ ogun ṣẹ́ ọmọ kan kù sílẹ̀ fún wa, à bá ti dà bíi Sódómù gẹ́lẹ́, à bá sì ti jọ Gòmórà.”
30 Kí wá ni ká sọ? Pé bí àwọn èèyàn orílẹ̀-èdè ò tiẹ̀ lépa òdodo, ọwọ́ wọn tẹ òdodo, òdodo tó wá látinú ìgbàgbọ́;
31 àmọ́ bí Ísírẹ́lì tiẹ̀ ń lépa òfin òdodo, ọwọ́ rẹ̀ kò tẹ òfin náà.
32 Kí nìdí? Torí pé wọ́n lépa rẹ̀ nípa àwọn iṣẹ́, kì í ṣe nípa ìgbàgbọ́. Wọ́n kọsẹ̀ lára “òkúta ìkọ̀sẹ̀” náà;
33 bó ṣe wà lákọsílẹ̀ pé: “Wò ó! Màá fi òkúta ìkọ̀sẹ̀ kan àti àpáta agbéniṣubú lélẹ̀ ní Síónì, àmọ́ ẹni tó bá gbé ìgbàgbọ́ rẹ̀ lé e kò ní rí ìjákulẹ̀.”
10 Ẹ̀yin ará, ohun rere tó wà lọ́kàn mi àti ìrawọ́ ẹ̀bẹ̀ mi sí Ọlọ́run nítorí wọn ni pé kí wọ́n rí ìgbàlà.
2 Nítorí mo jẹ́rìí wọn pé wọ́n ní ìtara fún Ọlọ́run, àmọ́ kì í ṣe pẹ̀lú ìmọ̀ tó péye.
3 Bí wọn ò ṣe mọ òdodo Ọlọ́run, àmọ́ tó jẹ́ pé bí wọ́n á ṣe gbé tiwọn kalẹ̀ ni wọ́n ń wá, wọn ò fi ara wọn sábẹ́ òdodo Ọlọ́run.
4 Nítorí Kristi ni òpin Òfin, kí gbogbo ẹni tó ní ìgbàgbọ́ lè ní òdodo.
5 Nítorí Mósè kọ̀wé nípa òdodo tó wá látinú Òfin pé: “Yóò mú kí ẹni tó bá ń pa àwọn ohun tó sọ mọ́ wà láàyè.”
6 Àmọ́ òdodo tó wá látinú ìgbàgbọ́ sọ pé: “Má sọ lọ́kàn rẹ pé, ‘Ta ló máa lọ sí ọ̀run?’ ìyẹn, láti mú Kristi wá
7 tàbí, ‘Ta ló máa lọ sínú ọ̀gbun àìnísàlẹ̀?’ ìyẹn, láti mú Kristi gòkè kúrò nínú ikú.”
8 Àmọ́ kí ni Ìwé Mímọ́ sọ? “Tòsí rẹ ni ọ̀rọ̀ náà wà, ní ẹnu rẹ àti ọkàn rẹ”; ìyẹn, “ọ̀rọ̀” ìgbàgbọ́, tí à ń wàásù.
9 Nítorí tí o bá ń fi ẹnu rẹ kéde ní gbangba pé Jésù ni Olúwa, tí o sì ní ìgbàgbọ́ nínú ọkàn rẹ pé Ọlọ́run gbé e dìde kúrò nínú ikú, a ó gbà ọ́ là.
10 Nítorí ọkàn la fi ń ní ìgbàgbọ́ kí a lè jẹ́ olódodo, àmọ́ ẹnu la fi ń kéde ní gbangba kí a lè rí ìgbàlà.
11 Ìwé Mímọ́ sọ pé: “Kò sí ẹni tó bá gbé ìgbàgbọ́ rẹ̀ lé e tó máa rí ìjákulẹ̀.”
12 Nítorí kò sí ìyàtọ̀ nínú Júù àti Gíríìkì. Torí Olúwa kan náà ló wà lórí gbogbo wọn, ẹni tó lawọ́ sí gbogbo àwọn tó ń ké pè é.
13 Nítorí “gbogbo ẹni tó bá ń ké pe orúkọ Jèhófà yóò rí ìgbàlà.”
14 Àmọ́, báwo ni wọ́n á ṣe ké pè é tí wọn ò bá ní ìgbàgbọ́ nínú rẹ̀? Báwo sì ni wọ́n á ṣe ní ìgbàgbọ́ nínú ẹni tí wọn ò gbọ́ nípa rẹ̀? Báwo ni wọ́n á ṣe gbọ́ tí kò bá sí ẹni tó máa wàásù?
15 Báwo ni wọ́n á sì ṣe wàásù láìjẹ́ pé a rán wọn jáde? Gẹ́gẹ́ bó ṣe wà lákọsílẹ̀ pé: “Ẹsẹ̀ àwọn tó ń kéde ìhìn rere àwọn ohun rere mà rẹwà o!”
16 Síbẹ̀, kì í ṣe gbogbo wọn ló ṣègbọràn sí ìhìn rere náà. Nítorí Àìsáyà sọ pé: “Jèhófà, ta ló ti nígbàgbọ́ nínú ohun tó gbọ́ lọ́dọ̀ wa?”
17 Torí náà, ìgbàgbọ́ ń tẹ̀ lé ohun tí a gbọ́. Ohun tí a gbọ́ sì jẹ́ nípasẹ̀ ọ̀rọ̀ Kristi.
18 Àmọ́ mo béèrè pé, Ṣé wọn ò gbọ́ ni? Wọ́n kúkú gbọ́. Torí, ní tòótọ́, “ohùn wọn ti dún jáde lọ sí gbogbo ayé, iṣẹ́ tí wọ́n ń jẹ́ sì ti dé ìkángun ilẹ̀ ayé tí à ń gbé.”
19 Àmọ́ mo béèrè pé, Ṣé Ísírẹ́lì ò mọ̀ ni? Wọ́n kúkú mọ̀. Lákọ̀ọ́kọ́, Mósè sọ pé: “màá fi àwọn tí kì í ṣe orílẹ̀-èdè mú kí ẹ jowú; màá fi orílẹ̀-èdè òmùgọ̀ mú kí ẹ gbaná jẹ.”
20 Àmọ́ Àìsáyà fi ìgboyà sọ̀rọ̀, ó ní: “Àwọn tí kò wá mi ti rí mi, àwọn tí kò béèrè mi ti wá mọ̀ mí.”
21 Àmọ́, ó sọ nípa Ísírẹ́lì pé: “Láti àárọ̀ ṣúlẹ̀, mo tẹ́ ọwọ́ mi sí àwọn èèyàn tó jẹ́ aláìgbọràn àti olóríkunkun.”
11 Nígbà náà, mo béèrè pé, Ṣé Ọlọ́run ti kọ àwọn èèyàn rẹ̀ sílẹ̀ ni? Rárá o! Nítorí ọmọ Ísírẹ́lì ni èmi náà, àtọmọdọ́mọ Ábúráhámù, láti ẹ̀yà Bẹ́ńjámínì.
2 Ọlọ́run ò kọ àwọn èèyàn rẹ̀ sílẹ̀, àwọn tó kọ́kọ́ mọ̀. Ṣé ẹ ò mọ ohun tí ìwé mímọ́ sọ nípa Èlíjà ni, bí ó ṣe ń fi ẹjọ́ Ísírẹ́lì sùn nígbà tó ń bẹ Ọlọ́run?
3 “Jèhófà, wọ́n ti pa àwọn wòlíì rẹ, wọ́n ti hú àwọn pẹpẹ rẹ kúrò, èmi nìkan ló ṣẹ́ kù, wọ́n sì fẹ́ gba ẹ̀mí mi.”
4 Síbẹ̀, èsì wo ni ó gbọ́ láti ọ̀run? “Mo ti ṣẹ́ ẹgbẹ̀rún méje (7,000) ọkùnrin kù fún ara mi, àwọn ọkùnrin tí kò kúnlẹ̀ fún Báálì.”
5 Lọ́nà kan náà, ní àkókò yìí, àṣẹ́kù kan wà tí a yàn nípasẹ̀ inú rere àìlẹ́tọ̀ọ́sí.
6 Ní báyìí, tó bá jẹ́ nípasẹ̀ inú rere àìlẹ́tọ̀ọ́sí ni, á jẹ́ pé kì í ṣe nípasẹ̀ àwọn iṣẹ́ mọ́; àìjẹ́ bẹ́ẹ̀, inú rere àìlẹ́tọ̀ọ́sí náà kò ní jẹ́ inú rere àìlẹ́tọ̀ọ́sí mọ́.
7 Kí wá ni? Ísírẹ́lì kò rí ohun tó ń wá lójú méjèèjì gbà, àmọ́ àwọn tí a yàn rí i gbà. Ọkàn àwọn yòókù ti yigbì,
8 bó ṣe wà lákọsílẹ̀ pé: “Ọlọ́run ti fún wọn ní ẹ̀mí oorun àsùnwọra, ojú tí kò ríran àti etí tí kò gbọ́ràn, títí di òní olónìí.”
9 Bákan náà, Dáfídì sọ pé: “Jẹ́ kí tábìlì wọn di ìdẹkùn àti pańpẹ́ àti ohun ìkọ̀sẹ̀ àti ẹ̀san fún wọn.
10 Jẹ́ kí ojú wọn ṣú, kí wọ́n má lè ríran, sì mú kí ẹ̀yìn wọn tẹ̀ ba nígbà gbogbo.”
11 Nítorí náà, mo béèrè pé, Ṣé àwọn ọmọ Ísírẹ́lì kọsẹ̀ tí wọ́n fi ṣubú pátápátá ni? Rárá o! Àmọ́ bí wọ́n ṣe ṣi ẹsẹ̀ gbé ló mú ìgbàlà wá fún àwọn èèyàn orílẹ̀-èdè, èyí sì mú kí àwọn ọmọ Ísírẹ́lì máa jowú.
12 Ní báyìí, tí bí wọ́n ṣe ṣi ẹsẹ̀ gbé bá yọrí sí ọrọ̀ fún ayé, tí bí wọ́n ṣe dín kù sì yọrí sí ọrọ̀ fún àwọn èèyàn orílẹ̀-èdè, ẹ wo bí ẹ̀kúnrẹ́rẹ́ iye wọn yóò ṣe yọrí sí ohun tó jù bẹ́ẹ̀ lọ!
13 Ní báyìí, ẹ̀yin tí ẹ wá láti àwọn orílẹ̀-èdè ni mo fẹ́ bá sọ̀rọ̀. Bí mo ṣe jẹ́ àpọ́sítélì fún àwọn orílẹ̀-èdè, mo ṣe iṣẹ́ òjíṣẹ́ mi lógo
14 bóyá màá lè rọ́nà mú kí àwọn èèyàn mi jowú, kí n sì gba díẹ̀ lára wọn là.
15 Nítorí bí títa wọ́n nù bá yọrí sí ìpadàrẹ́ fún ayé, ṣé gbígbà wọ́n kò ní yọrí sí ìyè kúrò nínú ikú ni?
16 Síwájú sí i, tí apá tí a mú gẹ́gẹ́ bí àkọ́so lára ìṣùpọ̀ bá jẹ́ mímọ́, gbogbo rẹ̀ yóò jẹ́ mímọ́ pẹ̀lú; tí gbòǹgbò bá sì jẹ́ mímọ́, àwọn ẹ̀ka yóò jẹ́ bẹ́ẹ̀ pẹ̀lú.
17 Àmọ́, tí a bá ṣẹ́ àwọn ẹ̀ka kan kúrò, tí a lọ́ ìwọ tí o jẹ́ ólífì inú igbó mọ́ àárín wọn, tí o sì wá pín nínú èròjà ilẹ̀ tó wà fún gbòǹgbò igi ólífì náà,
18 má ṣe máa gbéra ga sí àwọn ẹ̀ka náà. Torí tí o bá gbéra ga sí wọn, rántí pé ìwọ kọ́ lo gbé gbòǹgbò dúró, gbòǹgbò ló gbé ọ dúró.
19 Nígbà náà, wàá sọ pé: “Ńṣe ni wọ́n ṣẹ́ àwọn ẹ̀ka kan kúrò, kí wọ́n lè lọ́ mi wọlé.”
20 Òótọ́ nìyẹn! Nítorí àìnígbàgbọ́ wọn, a ṣẹ́ wọn kúrò, àmọ́ ìgbàgbọ́ mú kí ìwọ dúró. Má ṣe gbéra ga, àmọ́ ṣe ni kí o bẹ̀rù.
21 Nítorí bí Ọlọ́run kò bá dá àwọn ẹ̀ka igi gangan sí, kò ní dá ìwọ náà sí.
22 Nítorí náà, ronú nípa inú rere Ọlọ́run àti bó ṣe ń fìyà jẹni. Ìyà wà fún àwọn tó ṣubú, àmọ́ inú rere Ọlọ́run wà fún ìwọ, kìkì bí o bá dúró nínú inú rere rẹ̀; àìjẹ́ bẹ́ẹ̀, a ó ṣẹ́ ìwọ náà kúrò.
23 Tí àwọn náà bá kúrò nínú àìnígbàgbọ́ wọn, a ó lọ́ wọn wọlé, nítorí Ọlọ́run lè lọ́ wọn wọlé pa dà.
24 Nítorí tó bá jẹ́ pé a gé ọ kúrò lára igi ólífì inú igbó, tí a sì lọ́ ọ wọlé sínú igi ólífì inú ọgbà, ẹ wo bó ṣe máa rọrùn tó láti lọ́ àwọn tó jẹ́ ẹ̀ka igi ólífì gangan wọlé pa dà sínú igi ólífì tiwọn!
25 Nítorí mi ò fẹ́ kí ẹ ṣaláìmọ àṣírí mímọ́ yìí, ẹ̀yin ará, kí ẹ má bàa gbọ́n lójú ara yín: Pé ọkàn àwọn èèyàn Ísírẹ́lì yigbì lápá kan títí iye àwọn èèyàn àwọn orílẹ̀-èdè tó máa wọlé á fi pé,
26 báyìí la ṣe máa gba gbogbo Ísírẹ́lì là. Gẹ́gẹ́ bó ṣe wà lákọsílẹ̀ pé: “Olùdáǹdè máa wá láti Síónì, á sì yí àwọn ìwà tí kò bá ìfẹ́ Ọlọ́run mu pa dà kúrò lọ́dọ̀ Jékọ́bù.
27 Èyí sì ni májẹ̀mú tí mo bá wọn dá, nígbà tí mo bá mú àwọn ẹ̀ṣẹ̀ wọn kúrò.”
28 Lóòótọ́, tó bá dọ̀rọ̀ ìhìn rere, ọ̀tá ni wọ́n jẹ́ nítorí yín, àmọ́ tó bá dọ̀rọ̀ àwọn tí Ọlọ́run yàn, ẹni ọ̀wọ́n ni wọ́n jẹ́ nítorí àwọn baba ńlá wọn.
29 Nítorí Ọlọ́run kò ní kábàámọ̀ àwọn ẹ̀bùn tó fún wọn àti pípè tó pè wọ́n.
30 Nítorí bí ẹ ṣe fìgbà kan jẹ́ aláìgbọràn sí Ọlọ́run, àmọ́ tí a fi àánú hàn sí yín ní báyìí nítorí àìgbọràn wọn,
31 bẹ́ẹ̀ náà ni bí wọ́n ṣe jẹ́ aláìgbọràn ní báyìí ṣe yọrí sí àánú fún yín, kí a lè fi àánú hàn sí àwọn náà ní báyìí.
32 Nítorí Ọlọ́run ti sé gbogbo wọn pọ̀ mọ́ inú àìgbọràn, kí ó lè fi àánú hàn sí gbogbo wọn.
33 Ọrọ̀ àti ọgbọ́n àti ìmọ̀ Ọlọ́run mà jinlẹ̀ o! Ẹ wo bí àwọn ìdájọ́ rẹ̀ ṣe jẹ́ àwámáridìí tó, tí àwọn ọ̀nà rẹ̀ sì kọjá àwárí!
34 Nítorí “ta ló mọ èrò Jèhófà, ta sì ni agbani-nímọ̀ràn rẹ̀?”
35 Àbí, “ta ló ti kọ́kọ́ fún un ní nǹkan, tó fi gbọ́dọ̀ san án pa dà fún un?”
36 Torí pé ọ̀dọ̀ rẹ̀ ni ohun gbogbo ti wá, ipasẹ̀ rẹ̀ ni wọ́n fi wà, tìtorí rẹ̀ ni wọ́n sì ṣe wà. Òun ni kí ògo jẹ́ tirẹ̀ títí láé. Àmín.
12 Nítorí náà, mo fi ìyọ́nú Ọlọ́run bẹ̀ yín, ẹ̀yin ará, pé kí ẹ fi ara yín fún Ọlọ́run ní ẹbọ ààyè, tó jẹ́ mímọ́, tó sì ṣe ìtẹ́wọ́gbà, kí ẹ lè ṣe iṣẹ́ ìsìn mímọ́ pẹ̀lú agbára ìrònú yín.
2 Ẹ má sì jẹ́ kí ètò àwọn nǹkan yìí máa darí yín, àmọ́ ẹ para dà nípa yíyí èrò inú yín pa dà, kí ẹ lè fúnra yín ṣàwárí ìfẹ́ Ọlọ́run tí ó dára, tí ó ṣe ìtẹ́wọ́gbà, tí ó sì pé.
3 Torí nípasẹ̀ inú rere àìlẹ́tọ̀ọ́sí tí a fún mi, mo sọ fún gbogbo ẹni tó wà láàárín yín níbẹ̀ pé kó má ro ara rẹ̀ ju bó ṣe yẹ lọ, àmọ́ kó máa ronú lọ́nà tó fi hàn pé ó láròjinlẹ̀, bí Ọlọ́run ṣe fún kálukú ní ìwọ̀n ìgbàgbọ́.
4 Nítorí bí ọ̀pọ̀ ẹ̀yà ara ṣe wà nínú ara kan, àmọ́ tí gbogbo ẹ̀yà ara kì í ṣe iṣẹ́ kan náà,
5 bẹ́ẹ̀ ni àwa, bí a tiẹ̀ pọ̀, a jẹ́ ara kan ní ìṣọ̀kan pẹ̀lú Kristi, àmọ́ lẹ́nì kọ̀ọ̀kan, a jẹ́ ẹ̀yà ara fún ẹnì kejì wa.
6 Nígbà tí a sì ti ní àwọn ẹ̀bùn tó yàtọ̀ síra nípasẹ̀ inú rere àìlẹ́tọ̀ọ́sí tí a fún wa, tó bá jẹ́ ti àsọtẹ́lẹ̀ ni, ẹ jẹ́ ká máa sọ tẹ́lẹ̀ bí ìgbàgbọ́ wa ṣe tó;
7 tó bá jẹ́ iṣẹ́ òjíṣẹ́ ni, ẹ jẹ́ kí a wà lẹ́nu iṣẹ́ òjíṣẹ́ yìí; tàbí ẹni tó ń kọ́ni, kó wà lẹ́nu kíkọ́ni rẹ̀;
8 tàbí ẹni tó ń fúnni níṣìírí, kó máa fúnni níṣìírí; ẹni tó ń pín nǹkan fúnni, kó máa ṣe é tinútinú; ẹni tó ń ṣe àbójútó, kó máa ṣe é kárakára; ẹni tó ń ṣàánú, kó máa fi ọ̀yàyà ṣe é.
9 Ẹ jẹ́ kí ìfẹ́ yín wà láìsí ẹ̀tàn. Ẹ kórìíra ohun búburú; ẹ rọ̀ mọ́ ohun rere.
10 Nínú ìfẹ́ ará, ẹ ní ìfẹ́ oníjẹ̀lẹ́ńkẹ́ fún ara yín. Nínú bíbu ọlá fún ara yín, ẹ mú ipò iwájú.
11 Ẹ máa ṣiṣẹ́ kára, ẹ má ṣọ̀lẹ. Kí iná ẹ̀mí máa jó nínú yín. Ẹ máa ṣẹrú fún Jèhófà.
12 Ẹ jẹ́ kí ìrètí tí ẹ ní máa fún yín láyọ̀. Ẹ máa fara da ìpọ́njú. Ẹ máa tẹra mọ́ àdúrà gbígbà.
13 Ẹ máa ṣàjọpín nǹkan pẹ̀lú àwọn ẹni mímọ́ kí wọ́n lè rí ohun tí wọ́n nílò. Ẹ máa ṣe aájò àlejò.
14 Ẹ máa súre fún àwọn tó ń ṣe inúnibíni; ẹ máa súre, ẹ má sì máa ṣépè.
15 Ẹ máa yọ̀ pẹ̀lú àwọn tó ń yọ̀; ẹ máa sunkún pẹ̀lú àwọn tó ń sunkún.
16 Bí ẹ ṣe ń ṣe sí ara yín ni kí ẹ máa ṣe sí àwọn ẹlòmíì; ẹ má ṣe máa ronú nípa àwọn ohun ńláńlá, àmọ́ ẹ máa ronú nípa àwọn ohun tó rẹlẹ̀. Ẹ má ṣe jẹ́ ọlọ́gbọ́n lójú ara yín.
17 Ẹ má ṣe fi ibi san ibi fún ẹnikẹ́ni. Ẹ jẹ́ kí ìrònú yín dá lé ohun tó dára lójú gbogbo èèyàn.
18 Tó bá ṣeé ṣe, nígbà tó bá ti jẹ́ pé ọwọ́ yín ló wà, ẹ wà ní àlàáfíà pẹ̀lú gbogbo èèyàn.
19 Ẹ má ṣe fúnra yín gbẹ̀san, ẹ̀yin olùfẹ́, àmọ́ ẹ fàyè sílẹ̀ fún ìrunú; nítorí ó ti wà lákọsílẹ̀ pé: “Tèmi ni ẹ̀san; màá gbẹ̀san, ni Jèhófà wí.”
20 Àmọ́ “tí ebi bá ń pa ọ̀tá rẹ, fún un ní oúnjẹ jẹ; tí òùngbẹ bá sì ń gbẹ ẹ́, fún un ní nǹkan mu; torí bí o ṣe ń ṣe èyí, wàá máa kó ẹyin iná jọ lé e lórí.”
21 Má ṣe jẹ́ kí ibi ṣẹ́gun rẹ, àmọ́ máa fi ire ṣẹ́gun ibi.
13 Kí gbogbo èèyàn máa tẹrí ba fún àwọn aláṣẹ onípò gíga, nítorí kò sí àṣẹ kankan àfi èyí tó wá látọ̀dọ̀ Ọlọ́run; àwọn aláṣẹ tó wà ni a gbé sí àwọn ipò wọn tó ní ààlà látọ̀dọ̀ Ọlọ́run.
2 Nítorí náà, ẹni tó bá ta ko aláṣẹ ta ko ètò tí Ọlọ́run ṣe; àwọn tó bá ta kò ó máa gba ìdájọ́ sórí ara wọn.
3 Torí àwọn tó ń ṣàkóso jẹ́ ohun ẹ̀rù, kì í ṣe sí àwọn tó ń ṣe rere, àmọ́ sí àwọn tó ń ṣe búburú. Ṣé o kò fẹ́ kí ẹ̀rù aláṣẹ máa bà ọ́? Máa ṣe rere, wàá sì gba ìyìn nítorí rẹ̀;
4 torí òjíṣẹ́ Ọlọ́run ló jẹ́ sí ọ fún ire rẹ. Àmọ́ tí o bá ń ṣe ohun búburú, máa bẹ̀rù, nítorí kì í ṣàdédé gbé idà. Òjíṣẹ́ Ọlọ́run ni, ó ń gbẹ̀san láti fi ìrunú hàn sí ẹni tó ń ṣe ohun búburú.
5 Torí náà, ìdí pàtàkì wà tó fi yẹ kí ẹ máa tẹrí ba, kì í ṣe nítorí ìrunú yẹn nìkan, àmọ́ ó jẹ́ nítorí ẹ̀rí ọkàn yín pẹ̀lú.
6 Ìdí nìyẹn tí ẹ tún fi ń san owó orí; nítorí wọ́n jẹ́ ìránṣẹ́ Ọlọ́run fún gbogbo èèyàn, wọ́n sì ń ṣe iṣẹ́ yìí nígbà gbogbo.
7 Ẹ fún gbogbo èèyàn ní ohun tí ó tọ́ sí wọn: ẹni tó béèrè owó orí, ẹ fún un ní owó orí; ẹni tó béèrè ìṣákọ́lẹ̀, ẹ fún un ní ìṣákọ́lẹ̀; ẹni tí ìbẹ̀rù yẹ, ẹ bẹ̀rù rẹ̀ bó ṣe yẹ; ẹni tí ọlá yẹ, ẹ bọlá fún un bó ṣe yẹ.
8 Ẹ má jẹ ẹnikẹ́ni ní gbèsè ohunkóhun, àmọ́ kí ẹ máa nífẹ̀ẹ́ ara yín; nítorí ẹni tó bá nífẹ̀ẹ́ ọmọnìkejì rẹ̀ ti mú òfin ṣẹ.
9 Nítorí àkójọ òfin tó sọ pé, “O ò gbọ́dọ̀ ṣe àgbèrè, o ò gbọ́dọ̀ pààyàn, o ò gbọ́dọ̀ jalè, o ò gbọ́dọ̀ ṣojúkòkòrò” àti àṣẹ míì tó bá wà, ni a kó pọ̀ sínú ọ̀rọ̀ yìí, pé: “Kí o nífẹ̀ẹ́ ọmọnìkejì rẹ bí ara rẹ.”
10 Ìfẹ́ kì í ṣiṣẹ́ ibi sí ọmọnìkejì ẹni; torí náà, ìfẹ́ ni àkójá òfin.
11 Kí ẹ ṣe èyí nítorí ẹ mọ àsìkò tí a wà, pé wákàtí ti tó fún yín láti jí lójú oorun, torí ní báyìí, ìgbàlà wa ti sún mọ́lé ju ti ìgbà tí a di onígbàgbọ́.
12 Òru ti lọ jìnnà; ilẹ̀ ti fẹ́rẹ̀ẹ́ mọ́. Torí náà, ẹ jẹ́ ká ju àwọn iṣẹ́ tó jẹ́ ti òkùnkùn nù, ká sì gbé àwọn ohun ìjà ìmọ́lẹ̀ wọ̀.
13 Ẹ jẹ́ ká máa rìn lọ́nà tó bójú mu bí ìgbà téèyàn ń rìn ní ọ̀sán, kì í ṣe nínú àwọn àríyá aláriwo àti ìmutípara, kì í ṣe nínú ìṣekúṣe àti ìwà àìnítìjú, kì í ṣe nínú wàhálà àti owú.
14 Àmọ́, ẹ gbé Olúwa Jésù Kristi wọ̀, ẹ má sì máa gbèrò àwọn ìfẹ́ ti ara.
14 Ẹ tẹ́wọ́ gba ẹni tí ìgbàgbọ́ rẹ̀ kò lágbára, àmọ́ ẹ má ṣe dá a lẹ́jọ́ nítorí èrò rẹ̀.
2 Ìgbàgbọ́ ẹnì kan lè fàyè gbà á láti jẹ ohun gbogbo, àmọ́ ẹni tí ìgbàgbọ́ rẹ̀ kò lágbára máa ń jẹ àwọn nǹkan ọ̀gbìn nìkan.
3 Kí ẹni tó ń jẹ má fojú àbùkù wo ẹni tí kò jẹ, kí ẹni tí kò jẹ má sì dá ẹni tó ń jẹ lẹ́jọ́, nítorí Ọlọ́run ti tẹ́wọ́ gba onítọ̀hún.
4 Ta ni ọ́, tí o fi ń ṣèdájọ́ ìránṣẹ́ ẹlòmíì? Ọ̀gá rẹ̀ ló máa pinnu bóyá ó máa ṣubú tàbí ó máa wà ní ìdúró. Ní tòótọ́, a máa mú un dúró, nítorí Jèhófà lè mú un dúró.
5 Ẹnì kan gbà pé ọjọ́ kan ṣe pàtàkì ju òmíràn lọ; ẹlòmíì gbà pé ọjọ́ kan kò yàtọ̀ sí gbogbo ọjọ́ yòókù; kí èrò kálukú dá a lójú hán-ún hán-ún.
6 Ẹni tó ń pa ọjọ́ kan mọ́ ń pa á mọ́ fún Jèhófà. Bákan náà, ẹni tó ń jẹun, ń jẹun fún Jèhófà, nítorí ó ń dúpẹ́ lọ́wọ́ Ọlọ́run; ẹni tí kò sì jẹun kò jẹun fún Jèhófà, síbẹ̀, ó ń dúpẹ́ lọ́wọ́ Ọlọ́run.
7 Kò sí ìkankan nínú wa, ní ti gidi, tó wà láàyè nítorí ara rẹ̀, kò sì sí ẹni tó kú nítorí ara rẹ̀.
8 Nítorí pé tí a bá wà láàyè, a wà láàyè fún Jèhófà, tí a bá sì kú, a kú fún Jèhófà. Torí náà, tí a bá wà láàyè tàbí tí a bá kú, a jẹ́ ti Jèhófà.
9 Torí èyí ni Kristi fi kú, tí ó sì pa dà wà láàyè, kí ó lè jẹ́ Olúwa lórí àwọn òkú àti àwọn alààyè.
10 Àmọ́ kí ló dé tí o fi ń dá arákùnrin rẹ lẹ́jọ́? Tàbí kí ló dé tí ò ń fojú àbùkù wo arákùnrin rẹ? Nítorí gbogbo wa la máa dúró níwájú ìjókòó ìdájọ́ Ọlọ́run.
11 Nítorí ó ti wà lákọsílẹ̀ pé: “‘Bí mo ti wà láàyè,’ ni Jèhófà wí, ‘gbogbo eékún máa tẹ̀ ba fún mi, gbogbo ahọ́n máa jẹ́wọ́ ní gbangba pé èmi ni Ọlọ́run.’”
12 Nítorí náà, kálukú wa ló máa jíhìn ara rẹ̀ fún Ọlọ́run.
13 Torí náà, kí a má ṣe máa dá ara wa lẹ́jọ́ mọ́, kàkà bẹ́ẹ̀, ẹ pinnu pé ẹ ò ní fi ohun ìkọ̀sẹ̀ tàbí ohun ìdènà síwájú arákùnrin yín.
14 Mo mọ̀, ó sì dá mi lójú nínú Jésù Olúwa pé kò sí nǹkan kan tí ó jẹ́ aláìmọ́ fúnra rẹ̀; àmọ́ tí ẹnì kan bá ka ohun kan sí aláìmọ́, ó máa jẹ́ aláìmọ́ lójú rẹ̀.
15 Nítorí bí o bá ṣẹ arákùnrin rẹ torí oúnjẹ, o ò rìn lọ́nà tó bá ìfẹ́ mu mọ́. Má fi oúnjẹ rẹ pa ẹni tí Kristi kú fún run.
16 Nítorí náà, ẹ má ṣe jẹ́ kí wọ́n máa sọ̀rọ̀ nípa ohun rere tí ẹ̀ ń ṣe pé ibi ni.
17 Nítorí ìjọba Ọlọ́run kò ní nǹkan kan ṣe pẹ̀lú jíjẹ àti mímu, àmọ́ ó ní í ṣe pẹ̀lú òdodo àti àlàáfíà àti ayọ̀ pẹ̀lú ẹ̀mí mímọ́.
18 Nítorí ẹni tó bá ń ṣẹrú fún Kristi lọ́nà yìí ní ìtẹ́wọ́gbà Ọlọ́run, ó sì ní ìtẹ́wọ́gbà lọ́dọ̀ àwọn èèyàn.
19 Nítorí náà, ẹ jẹ́ kí a máa lépa àwọn ohun tó ń mú kí àlàáfíà wà àti àwọn ohun tó ń gbé ẹnì kejì wa ró.
20 Ẹ má ṣe máa ya iṣẹ́ Ọlọ́run lulẹ̀ nítorí oúnjẹ. Lóòótọ́, ohun gbogbo ni ó mọ́, àmọ́ nǹkan burúkú ni fún ẹni tó ń jẹ oúnjẹ tó máa fa ìkọ̀sẹ̀.
21 Ohun tó dáa jù ni pé kéèyàn má jẹ ẹran tàbí kó má mu ọtí tàbí kó má ṣe ohunkóhun tó máa mú arákùnrin rẹ̀ kọsẹ̀.
22 Ìgbàgbọ́ tí o ní, jẹ́ kó wà láàárín ìwọ àti Ọlọ́run. Aláyọ̀ ni ẹni tí kì í dá ara rẹ̀ lẹ́jọ́ lórí ohun tó tẹ́wọ́ gbà.
23 Àmọ́ tó bá ń ṣiyèméjì, a ti dá a lẹ́bi tó bá jẹ ẹ́, nítorí kò jẹ ẹ́ pẹ̀lú ìgbàgbọ́. Ní tòótọ́, gbogbo ohun tí kò bá ti bá ìgbàgbọ́ mu jẹ́ ẹ̀ṣẹ̀.
15 Àmọ́ o, ó yẹ kí àwa tí a lókun máa ru àìlera àwọn tí kò lókun, ká má sì máa ṣe ohun tó wù wá.
2 Kí kálukú wa máa ṣe ohun tó wu ọmọnìkejì rẹ̀ fún ire rẹ̀, láti gbé e ró.
3 Nítorí Kristi pàápàá kò ṣe ohun tó wù ú, bó ṣe wà lákọsílẹ̀ pé: “Ẹ̀gàn ẹnu àwọn tó ń pẹ̀gàn rẹ sì ti wá sórí mi.”
4 Nítorí gbogbo ohun tí a kọ ní ìṣáájú ni a kọ fún wa láti gba ẹ̀kọ́, kí a lè ní ìrètí nípasẹ̀ ìfaradà wa àti nípasẹ̀ ìtùnú látinú Ìwé Mímọ́.
5 Ní báyìí, kí Ọlọ́run tó ń fúnni ní ìfaradà àti ìtùnú jẹ́ kí ẹ ní èrò kan náà pẹ̀lú Kristi Jésù láàárín ara yín,
6 kí ẹ lè jọ máa fi ohùn kan yin Ọlọ́run àti Baba Olúwa wa Jésù Kristi lógo.
7 Nítorí náà, ẹ tẹ́wọ́ gba ara yín, gẹ́gẹ́ bí Kristi pẹ̀lú ṣe tẹ́wọ́ gbà yín, kó lè yọrí sí ògo fún Ọlọ́run.
8 Nítorí mo sọ fún yín pé Kristi di òjíṣẹ́ àwọn tó dádọ̀dọ́ nítorí pé Ọlọ́run jẹ́ olóòótọ́, kí ó lè fìdí ìlérí tí Ó ṣe fún àwọn baba ńlá wọn múlẹ̀,
9 kí àwọn orílẹ̀-èdè sì lè yin Ọlọ́run lógo nítorí àánú rẹ̀. Gẹ́gẹ́ bó ṣe wà lákọsílẹ̀ pé: “Ìdí nìyẹn tí màá fi yìn ọ́ ní gbangba láàárín àwọn orílẹ̀-èdè, tí màá sì fi orin yin orúkọ rẹ.”
10 Ó tún sọ pé: “Ẹ bá àwọn èèyàn rẹ̀ yọ̀, ẹ̀yin orílẹ̀-èdè.”
11 Àti pé: “Ẹ yin Jèhófà, gbogbo ẹ̀yin orílẹ̀-èdè, kí gbogbo àwọn èèyàn sì yìn ín.”
12 Àìsáyà tún sọ pé: “Gbòǹgbò Jésè yóò wà, ẹni tó máa dìde láti ṣàkóso àwọn orílẹ̀-èdè; òun ni àwọn orílẹ̀-èdè yóò ní ìrètí nínú rẹ̀.”
13 Kí Ọlọ́run tó ń fúnni ní ìrètí fi gbogbo ayọ̀ àti àlàáfíà kún inú yín nítorí ẹ̀ ń gbẹ́kẹ̀ lé e, kí ìrètí yín lè túbọ̀ dájú nípasẹ̀ agbára ẹ̀mí mímọ́.
14 Ní tèmi, ó dá mi lójú, ẹ̀yin ará mi, pé ẹ máa ń ṣe rere, ẹ ní gbogbo ìmọ̀, ẹ sì lè máa tọ́ ara yín sọ́nà.
15 Àmọ́ ṣá, mo ti kọ̀wé sí yín lọ́nà tó túbọ̀ ṣe ṣàkó lórí àwọn kókó kan, kí n lè tún rán yín létí, nítorí inú rere àìlẹ́tọ̀ọ́sí tí Ọlọ́run fún mi,
16 kí n lè jẹ́ ìránṣẹ́ gbogbo èèyàn tí Kristi Jésù ti yàn fún àwọn orílẹ̀-èdè. Mò ń ṣe iṣẹ́ mímọ́ ti ìhìn rere Ọlọ́run, kí àwọn orílẹ̀-èdè náà lè jẹ́ ọrẹ tí a tẹ́wọ́ gbà, tí a sì fi ẹ̀mí mímọ́ yà sọ́tọ̀.
17 Nítorí náà, ìdí wà fún mi láti yọ̀ nínú Kristi Jésù lórí àwọn ohun tó jẹ mọ́ ti Ọlọ́run.
18 Torí pé mi ò ní sọ nǹkan míì àfi àwọn ohun tí Kristi ti ṣe nípasẹ̀ mi kí àwọn orílẹ̀-èdè lè wá di onígbọràn, nípa ọ̀rọ̀ àti ìṣe mi,
19 pẹ̀lú agbára àwọn iṣẹ́ àmì àti iṣẹ́ ìyanu, pẹ̀lú agbára ẹ̀mí Ọlọ́run, tó fi jẹ́ pé láti Jerúsálẹ́mù títí mo fi lọ yí ká dé Ílíríkónì ni mo ti wàásù ìhìn rere nípa Kristi kúnnákúnná.
20 Ní tòótọ́, lọ́nà yìí, mo ní in lọ́kàn pé mi ò ní kéde ìhìn rere níbi tí àwọn èèyàn bá ti mọ orúkọ Kristi, kí n má lọ máa kọ́lé sórí ìpìlẹ̀ ẹlòmíì;
21 gẹ́gẹ́ bó ṣe wà lákọsílẹ̀ pé: “Àwọn tí kò gbọ́ ìròyìn nípa rẹ̀ yóò rí i, àwọn tí kò sì tíì gbọ́ yóò lóye.”
22 Ìdí nìyí tí a kò fi gbà mí láyè lọ́pọ̀ ìgbà láti wá sí ọ̀dọ̀ yín.
23 Àmọ́ ní báyìí mi ò ní ìpínlẹ̀ tí a kò tíì fọwọ́ kàn ní àwọn agbègbè yìí mọ́, ọ̀pọ̀ ọdún ló sì ti ń wù mí kí n wá sọ́dọ̀ yín.
24 Torí náà, nígbà tí mo bá lọ sí Sípéènì, mo retí pé màá rí yín, ẹ ó sì sìn mí dójú ọ̀nà lẹ́yìn tí mo bá ti kọ́kọ́ gbádùn ìbákẹ́gbẹ́ yín fúngbà díẹ̀.
25 Àmọ́ ní báyìí, mo fẹ́ rìnrìn àjò lọ sí Jerúsálẹ́mù láti ṣe ìránṣẹ́ fún àwọn ẹni mímọ́.
26 Nítorí ó ti ń wu àwọn tó wà ní Makedóníà àti Ákáyà láti fi lára àwọn nǹkan wọn ṣe ìtìlẹ́yìn fún àwọn aláìní tó wà lára àwọn ẹni mímọ́ ní Jerúsálẹ́mù.
27 Lóòótọ́, ó wù wọ́n láti ṣe bẹ́ẹ̀, torí ní ti gidi, wọ́n jẹ wọ́n ní gbèsè; nítorí bí àwọn orílẹ̀-èdè bá ti pín nínú àwọn nǹkan tẹ̀mí wọn, àwọn náà jẹ wọ́n ní gbèsè láti fi àwọn nǹkan tara tí wọ́n ní ṣe ìtìlẹ́yìn fún wọn.
28 Nítorí náà, tí mo bá ti parí èyí, tí mo sì fi ìtìlẹ́yìn yìí jíṣẹ́ fún wọn láìséwu, màá gba ọ̀dọ̀ yín lọ sí Sípéènì.
29 Yàtọ̀ síyẹn, mo mọ̀ pé nígbà tí mo bá wá sọ́dọ̀ yín, màá wá pẹ̀lú ẹ̀kúnrẹ́rẹ́ ìbùkún látọ̀dọ̀ Kristi.
30 Ní báyìí, mo rọ̀ yín, ẹ̀yin ará, nípasẹ̀ Olúwa wa Jésù Kristi àti nípasẹ̀ ìfẹ́ tí ẹ̀mí mú kí ẹ ní, pé kí a jọ tẹra mọ́ àdúrà gbígbà sí Ọlọ́run nítorí mi,
31 kí a lè gbà mí lọ́wọ́ àwọn aláìgbàgbọ́ ní Jùdíà, kí iṣẹ́ òjíṣẹ́ mi lórí Jerúsálẹ́mù sì lè ṣe ìtẹ́wọ́gbà fún àwọn ẹni mímọ́,
32 kó lè jẹ́ pé nípa ìfẹ́ Ọlọ́run, màá wá sọ́dọ̀ yín tayọ̀tayọ̀, ara á sì tù mí pẹ̀lú yín.
33 Kí Ọlọ́run tó ń fúnni ní àlàáfíà wà pẹ̀lú gbogbo yín. Àmín.
16 Mo fẹ́ kí ẹ mọ Fébè arábìnrin wa, tó jẹ́ òjíṣẹ́ ní ìjọ tó wà ní Kẹnkíríà,
2 kí ẹ lè tẹ́wọ́ gbà á nínú Olúwa lọ́nà tó yẹ àwọn ẹni mímọ́, kí ẹ sì ràn án lọ́wọ́ nínú ohun tó bá nílò, torí òun fúnra rẹ̀ ti gbèjà ọ̀pọ̀ èèyàn, títí kan èmi náà.
3 Ẹ bá mi kí Pírísíkà àti Ákúílà, àwọn tí a jọ ń ṣiṣẹ́ Kristi Jésù,
4 àwọn tí wọ́n fi ẹ̀mí ara wọn wewu nítorí mi, kì í ṣe èmi nìkan ló ń dúpẹ́ lọ́wọ́ wọn, gbogbo ìjọ àwọn orílẹ̀-èdè pátá náà ń dúpẹ́.
5 Bákan náà, ẹ kí ìjọ tó wà ní ilé wọn. Ẹ kí Épénétù àyànfẹ́ mi, tó jẹ́ àkọ́so ní Éṣíà fún Kristi.
6 Ẹ kí Màríà, tó ti ṣiṣẹ́ kára fún yín.
7 Ẹ kí Andironíkọ́sì àti Júníásì, àwọn ìbátan mi, tí a jọ ṣẹ̀wọ̀n, àwọn tí àwọn àpọ́sítélì mọ̀ dáadáa, tí wọ́n sì ti pẹ́ jù mí lọ nínú Kristi.
8 Ẹ bá mi kí Áńpílíátù, àyànfẹ́ mi nínú Olúwa.
9 Ẹ kí Úbánọ́sì, tí a jọ ń ṣiṣẹ́ Kristi àti Sítákísì àyànfẹ́ mi.
10 Ẹ kí Ápélésì, ẹni ìtẹ́wọ́gbà nínú Kristi. Ẹ kí àwọn tó wà ní agbo ilé Àrísítóbúlù.
11 Ẹ kí Hẹ́ródíónì, ìbátan mi. Ẹ kí àwọn tó wà nínú Olúwa ní agbo ilé Nákísọ́sì.
12 Ẹ kí Tírífénà àti Tírífósà, àwọn obìnrin tó ń ṣiṣẹ́ kára nínú Olúwa. Ẹ kí Pésísì, àyànfẹ́ wa, torí ó ti ṣiṣẹ́ kára nínú Olúwa.
13 Ẹ kí Rúfọ́ọ̀sì àyànfẹ́ nínú Olúwa àti ìyá rẹ̀, tó tún jẹ́ ìyá mi.
14 Ẹ kí Asinkirítọ́sì, Fílégónì, Hẹ́mísì, Pátíróbásì, Hẹ́másì àti àwọn ará tó wà pẹ̀lú wọn.
15 Ẹ kí Fílólógọ́sì àti Júlíà, Néréúsì àti arábìnrin rẹ̀ àti Òlíńpásì pẹ̀lú gbogbo ẹni mímọ́ tó wà pẹ̀lú wọn.
16 Ẹ fi ìfẹnukonu mímọ́ kí ara yín. Gbogbo àwọn ìjọ Kristi kí yín.
17 Ní báyìí, ẹ̀yin ará, mo rọ̀ yín pé kí ẹ máa ṣọ́ àwọn tó ń fa ìyapa àti ìkọ̀sẹ̀ tó lòdì sí ẹ̀kọ́ tí ẹ ti kọ́, kí ẹ sì yẹra fún wọn.
18 Nítorí irú àwọn èèyàn bẹ́ẹ̀ kì í ṣe ẹrú Olúwa wa Kristi, bí kò ṣe ti ohun tí wọ́n fẹ́ jẹ, wọ́n máa ń fi ọ̀rọ̀ dídùn àti ọ̀rọ̀ ìpọ́nni fa ọkàn àwọn tí kò fura mọ́ra.
19 Gbogbo èèyàn ti gbọ́ nípa ìgbọràn yín, torí náà, inú mi ń dùn nítorí yín. Àmọ́ mo fẹ́ kí ẹ jẹ́ ọlọ́gbọ́n ní ti ohun rere, ṣùgbọ́n aláìmọ̀kan ní ti ohun búburú.
20 Ní tirẹ̀, Ọlọ́run tó ń fúnni ní àlàáfíà máa mú kí ẹsẹ̀ yín tẹ Sátánì rẹ́ láìpẹ́. Kí inú rere àìlẹ́tọ̀ọ́sí Olúwa wa Jésù wà pẹ̀lú yín.
21 Tímótì, tí a jọ ń ṣiṣẹ́, kí yín, Lúkíọ́sì àti Jásónì pẹ̀lú Sósípátérì, àwọn ìbátan mi náà kí yín.
22 Èmi, Tẹ́tíọ́sì, tí mo kọ lẹ́tà yìí, kí yín nínú Olúwa.
23 Gáyọ́sì, tó gba èmi àti gbogbo ìjọ lálejò, kí yín. Érásítù, ẹni tó ń bójú tó ìṣúra ìlú, kí yín, Kúátọ́sì, arákùnrin rẹ̀ náà kí yín.
25 Ní báyìí, Ẹni tó lè fìdí yín múlẹ̀ gẹ́gẹ́ bí ìhìn rere tí mò ń kéde àti ìwàásù Jésù Kristi, gẹ́gẹ́ bí ìfihàn àṣírí mímọ́ tí a ti pa mọ́ ní ìdákẹ́jẹ́ẹ́ látọjọ́ pípẹ́,
26 àmọ́ tí a ti fi hàn kedere ní báyìí, ti a sì jẹ́ kí àwọn èèyàn mọ̀ ọ́n láàárín gbogbo orílẹ̀-èdè nípasẹ̀ àwọn Ìwé Mímọ́ alásọtẹ́lẹ̀ gẹ́gẹ́ bí àṣẹ tí Ọlọ́run ayérayé pa pé ká fi ìgbàgbọ́ gbé ìgbọràn ga;
27 Ọlọ́run, ẹnì kan ṣoṣo tí ó gbọ́n, ni kí ògo nípasẹ̀ Jésù Kristi jẹ́ tirẹ̀ títí láé. Àmín.
1 Pọ́ọ̀lù, tí a pè láti jẹ́ àpọ́sítélì Kristi Jésù nípa ìfẹ́ Ọlọ́run pẹ̀lú Sótínésì arákùnrin wa,
2 sí ìjọ Ọlọ́run tó wà ní Kọ́ríńtì, sí ẹ̀yin tí a ti sọ di mímọ́ nínú Kristi Jésù, tí a pè láti jẹ́ ẹni mímọ́, ẹ̀yin àti gbogbo àwọn tó ń ké pe orúkọ Olúwa wa, Jésù Kristi níbi gbogbo, ẹni tó jẹ́ Olúwa wa àti tiwọn:
3 Kí inú rere àìlẹ́tọ̀ọ́sí àti àlàáfíà láti ọ̀dọ̀ Baba wa Ọlọ́run àti Jésù Kristi Olúwa wa, wà pẹ̀lú yín.
4 Ìgbà gbogbo ni mò ń dúpẹ́ lọ́wọ́ Ọlọ́run mi nítorí yín lórí inú rere àìlẹ́tọ̀ọ́sí Ọlọ́run tí a fún yín nípasẹ̀ Kristi Jésù;
5 torí Ọlọ́run ti sọ yín di ọlọ́rọ̀ nínú ohun gbogbo nítorí rẹ̀, ẹ ti lè sọ̀rọ̀ dáadáa, ẹ sì ti ní ìmọ̀ tó kún rẹ́rẹ́,
6 gẹ́gẹ́ bí a ṣe fìdí ẹ̀rí nípa Kristi múlẹ̀ láàárín yín,
7 kí ẹ má bàa ṣaláìní ẹ̀bùn èyíkéyìí, bí ẹ ṣe ń dúró de ìfihàn Olúwa wa Jésù Kristi lójú méjèèjì.
8 Bákan náà, á mú kí ẹ dúró gbọn-in títí dé òpin, kí ẹ̀sùn kankan má bàa wà lọ́rùn yín ní ọjọ́ Olúwa wa Jésù Kristi.
9 Ọlọ́run jẹ́ olóòótọ́, ẹni tó pè yín sínú àjọṣe pẹ̀lú Ọmọ rẹ̀, Jésù Kristi Olúwa wa.
10 Ní báyìí, mo fi orúkọ Olúwa wa Jésù Kristi rọ̀ yín, ẹ̀yin ará, pé kí gbogbo yín máa fohùn ṣọ̀kan àti pé kí ìyapa má ṣe sí láàárín yín, àmọ́ kí ẹ ní inú kan náà àti èrò kan náà.
11 Nítorí àwọn kan láti ilé Kílóè ti sọ fún mi nípa yín, ẹ̀yin ará mi, pé ìyapa wà láàárín yín.
12 Ohun tí mo ní lọ́kàn ni pé, kálukú yín ń sọ pé: “Èmi jẹ́ ti Pọ́ọ̀lù,” “Èmi jẹ́ ti Àpólò,” “Èmi jẹ́ ti Kéfà,” “Èmi jẹ́ ti Kristi.”
13 Ṣé Kristi pín yẹ́lẹyẹ̀lẹ ni? Wọn ò kan Pọ́ọ̀lù mọ́gi fún yín, àbí òun ni wọ́n kàn? Àbí ṣé a batisí yín ní orúkọ Pọ́ọ̀lù ni?
14 Mo dúpẹ́ lọ́wọ́ Ọlọ́run pé mi ò batisí ìkankan lára yín àfi Kírípọ́sì àti Gáyọ́sì,
15 kí ẹnì kankan má bàa sọ pé a batisí yín ní orúkọ mi.
16 Bẹ́ẹ̀ ni, mo tún batisí agbo ilé Sítéfánásì. Àmọ́ ní ti àwọn tó kù, mi ò mọ̀ bóyá mo batisí ẹnì kankan nínú wọn.
17 Nítorí Kristi ò rán mi pé kí n lọ máa batisí, iṣẹ́ kíkéde ìhìn rere ló rán mi; kì í sì í ṣe pẹ̀lú ọgbọ́n ọ̀rọ̀ sísọ, kí a má bàa sọ igi oró Kristi di ohun tí kò wúlò.
18 Torí ọ̀rọ̀ nípa igi oró jẹ́ ọ̀rọ̀ òmùgọ̀ lójú àwọn tó ń ṣègbé, àmọ́ lójú àwa tí à ń gbà là, ó jẹ́ agbára Ọlọ́run.
19 Nítorí ó wà lákọsílẹ̀ pé: “Màá mú kí ọgbọ́n àwọn ọlọ́gbọ́n ṣègbé, làákàyè àwọn amòye ni màá sì kọ̀ sílẹ̀.”
20 Ibo ni ọlọ́gbọ́n wà? Ibo ni akọ̀wé òfin wà? Ibo ni òjiyàn ọ̀rọ̀ ètò àwọn nǹkan yìí wà? Ṣé Ọlọ́run kò ti sọ ọgbọ́n ayé di òmùgọ̀ ni?
21 Torí nígbà tó ti jẹ́ pé, nínú ọgbọ́n Ọlọ́run, ayé kò fi ọgbọ́n tirẹ̀ mọ Ọlọ́run, inú Ọlọ́run dùn sí ọ̀rọ̀ òmùgọ̀ tí à ń wàásù láti gba àwọn tó nígbàgbọ́ là.
22 Nítorí àwọn Júù ń béèrè àmì, àwọn Gíríìkì sì ń wá ọgbọ́n;
23 àmọ́ àwa ń wàásù Kristi tí wọ́n kàn mọ́gi, lójú àwọn Júù, ó jẹ́ ohun tó ń fa ìkọ̀sẹ̀ àmọ́ lójú àwọn orílẹ̀-èdè, ó jẹ́ ọ̀rọ̀ òmùgọ̀.
24 Ṣùgbọ́n lójú àwọn tí a pè, ì báà jẹ́ Júù tàbí Gíríìkì, Kristi ni agbára Ọlọ́run àti ọgbọ́n Ọlọ́run.
25 Nítorí ohun òmùgọ̀ ti Ọlọ́run gbọ́n ju èèyàn lọ, ohun aláìlera ti Ọlọ́run sì lágbára ju èèyàn lọ.
26 Nítorí ẹ rí bó ṣe pè yín, ẹ̀yin ará, pé kì í ṣe ọ̀pọ̀ ọlọ́gbọ́n nípa ti ara ni a pè, kì í ṣe ọ̀pọ̀ alágbára, kì í ṣe ọ̀pọ̀ àwọn tí a bí ní ilé ọlá,
27 àmọ́, Ọlọ́run yan àwọn ohun òmùgọ̀ ayé, kí ó lè dójú ti àwọn ọlọ́gbọ́n; Ọlọ́run sì yan àwọn ohun aláìlera ayé, kí ó lè dójú ti àwọn ohun tó lágbára;
28 Ọlọ́run yan àwọn ohun tí kò já mọ́ nǹkan kan nínú ayé àti àwọn ohun tí wọ́n ń fojú àbùkù wò, àwọn ohun tí kò sí, kí ó lè sọ àwọn ohun tó wà di asán,
29 kí ẹnì kankan má bàa yangàn níwájú Ọlọ́run.
30 Ṣùgbọ́n òun ló mú kí ẹ wà ní ìṣọ̀kan pẹ̀lú Kristi Jésù, ẹni tó fi ọgbọ́n Ọlọ́run àti òdodo rẹ̀ hàn wá, ó sọ wá di mímọ́, ó sì tú wa sílẹ̀ nípasẹ̀ ìràpadà,
31 kí ó lè rí bó ṣe wà lákọsílẹ̀ pé: “Ẹni tó bá ń yangàn, kó máa yangàn nínú Jèhófà.”
2 Torí náà, nígbà tí mo wá sọ́dọ̀ yín, ẹ̀yin ará, mi ò wá pẹ̀lú ọ̀rọ̀ kàbìtì-kàbìtì tàbí ọgbọ́n láti kéde àṣírí mímọ́ Ọlọ́run fún yín.
2 Nítorí mo ti pinnu pé mi ò ní sọ̀rọ̀ nípa ohun míì láàárín yín àfi nípa Jésù Kristi, ẹni tí wọ́n kàn mọ́gi.
3 Nígbà tí mo wá sọ́dọ̀ yín, ara mi ò le, ẹ̀rù ń bà mí, jìnnìjìnnì sì bá mi;
4 nígbà tí mo bá ń sọ̀rọ̀ tí mo sì ń wàásù, kì í ṣe àwọn ọ̀rọ̀ kàbìtì-kàbìtì tí àwọn ọlọ́gbọ́n ń lò ni mò ń sọ, àmọ́ ọ̀rọ̀ mi ń fi agbára ẹ̀mí mímọ́ hàn,
5 kí ẹ má bàa gbé ìgbàgbọ́ yín ka ọgbọ́n èèyàn, bí kò ṣe agbára Ọlọ́run.
6 Ní báyìí, àwa ń sọ̀rọ̀ ọgbọ́n láàárín àwọn tó dàgbà nípa tẹ̀mí, àmọ́ kì í ṣe ọgbọ́n ètò àwọn nǹkan yìí tàbí ti àwọn alákòóso ètò àwọn nǹkan yìí, àwọn tó máa di asán.
7 Àmọ́ à ń sọ̀rọ̀ ọgbọ́n Ọlọ́run nínú àṣírí mímọ́, tó jẹ́ ọgbọ́n tí a fi pa mọ́, èyí tí Ọlọ́run ti yàn ṣáájú àwọn ètò àwọn nǹkan fún ògo wa.
8 Kò sí ìkankan nínú àwọn alákòóso ètò àwọn nǹkan yìí tó mọ ọgbọ́n yìí, torí ká ní wọ́n mọ̀ ọ́n ni, wọn ì bá má pa Olúwa ológo.
9 Àmọ́, bó ṣe wà lákọsílẹ̀ pé: “Ojú kò tíì rí, etí kò sì tíì gbọ́, bẹ́ẹ̀ ni ọkàn èèyàn kò tíì ro àwọn ohun tí Ọlọ́run ti pèsè sílẹ̀ fún àwọn tó nífẹ̀ẹ́ rẹ̀.”
10 Nítorí àwa ni Ọlọ́run ti ṣí wọn payá fún nípasẹ̀ ẹ̀mí rẹ̀, nítorí ẹ̀mí ń wá inú ohun gbogbo, títí kan àwọn ohun ìjìnlẹ̀ Ọlọ́run.
11 Nítorí ta ló lè mọ ohun tí ẹnì kan ń rò àfi onítọ̀hún? Bẹ́ẹ̀ náà ni kò sí ẹni tó mọ àwọn nǹkan ti Ọlọ́run, àfi ẹ̀mí Ọlọ́run.
12 Ní báyìí, kì í ṣe ẹ̀mí ayé ni àwa gbà, bí kò ṣe ẹ̀mí tó wá látọ̀dọ̀ Ọlọ́run, kí a lè mọ àwọn nǹkan tí Ọlọ́run fi ṣe wá lóore.
13 Àwọn nǹkan yìí ni àwa náà ń sọ, kì í ṣe pẹ̀lú àwọn ọ̀rọ̀ tí a fi kọ́ni nípa ọgbọ́n èèyàn, bí kò ṣe pẹ̀lú àwọn tí a fi kọ́ni nípasẹ̀ ẹ̀mí, bí a ṣe ń fi àwọn ọ̀rọ̀ tẹ̀mí ṣàlàyé àwọn nǹkan tẹ̀mí.
14 Ẹni ti ara kì í tẹ́wọ́ gba àwọn nǹkan ti ẹ̀mí Ọlọ́run, torí wọ́n jẹ́ nǹkan òmùgọ̀ lójú rẹ̀; kò sì lè mọ̀ wọ́n, nítorí ẹ̀mí la fi ń wádìí wọn.
15 Àmọ́ ẹni tẹ̀mí máa ń wádìí ohun gbogbo, ṣùgbọ́n èèyàn èyíkéyìí kì í wádìí òun fúnra rẹ̀.
16 Nítorí “ta ló ti wá mọ èrò inú Jèhófà, kí ó lè kọ́ ọ lẹ́kọ̀ọ́?” Àmọ́ àwa ní èrò inú Kristi.
3 Nítorí náà, ẹ̀yin ará, mi ò lè bá yín sọ̀rọ̀ bí ẹní ń bá àwọn ẹni tẹ̀mí sọ̀rọ̀, àmọ́ bí ẹní ń bá àwọn ẹni ti ara sọ̀rọ̀, bí ẹní ń bá àwọn ìkókó nínú Kristi sọ̀rọ̀.
2 Wàrà ni mo fi bọ́ yín, kì í ṣe oúnjẹ líle, torí nígbà yẹn, ẹ ò tíì lágbára tó. Kódà ní báyìí, ẹ ò tíì lágbára tó,
3 nítorí ẹ ṣì jẹ́ ẹni ti ara. Nígbà tí owú àti wàhálà wà láàárín yín, ṣé ẹ kì í ṣe ẹni ti ara ni, ṣé ẹ kì í sì í ṣe bí àwọn èèyàn ayé ni?
4 Torí nígbà tí ẹnì kan bá sọ pé, “Èmi jẹ́ ti Pọ́ọ̀lù,” tí òmíràn sì sọ pé, “Èmi jẹ́ ti Àpólò,” ṣé kì í ṣe ìwà àwọn èèyàn ayé lẹ̀ ń hù yẹn?
5 Kí wá ni Àpólò jẹ́? Kí sì ni Pọ́ọ̀lù jẹ́? Àwọn òjíṣẹ́ tí ẹ tipasẹ̀ wọn di onígbàgbọ́, bí Olúwa ṣe fún kálukú láǹfààní.
6 Èmi gbìn, Àpólò bomi rin, àmọ́ Ọlọ́run ló mú kó máa dàgbà,
7 tó fi jẹ́ pé kì í ṣe ẹni tó ń gbìn ló ṣe pàtàkì tàbí ẹni tó ń bomi rin, bí kò ṣe Ọlọ́run tó ń mú kó dàgbà.
8 Ní báyìí, ọ̀kan náà ni ẹni tó ń gbìn àti ẹni tó ń bomi rin jẹ́, àmọ́ ẹnì kọ̀ọ̀kan máa gba èrè iṣẹ́ tirẹ̀.
9 Nítorí alábàáṣiṣẹ́ pẹ̀lú Ọlọ́run ni wá. Ẹ̀yin jẹ́ pápá Ọlọ́run tí à ń ro lọ́wọ́, ilé Ọlọ́run.
10 Nípasẹ̀ inú rere àìlẹ́tọ̀ọ́sí Ọlọ́run tí a fún mi, mo fi ìpìlẹ̀ lélẹ̀ gẹ́gẹ́ bí ọ̀gá kọ́lékọ́lé tó mọṣẹ́, àmọ́ ẹlòmíì ń kọ́lé sórí rẹ̀. Kí kálukú máa ṣọ́ bó ṣe ń kọ́lé sórí rẹ̀.
11 Nítorí kò sí ẹni tó lè fi ìpìlẹ̀ èyíkéyìí míì lélẹ̀ ju ohun tí a ti fi lélẹ̀, ìyẹn Jésù Kristi.
12 Ní báyìí, tí ẹnikẹ́ni bá ń kọ́ wúrà, fàdákà, àwọn òkúta iyebíye, igi, koríko gbígbẹ tàbí pòròpórò sórí ìpìlẹ̀ náà,
13 ohun tí iṣẹ́ ẹnì kọ̀ọ̀kan jẹ́ á hàn, torí ọjọ́ náà yóò tú u síta, nítorí iná yóò fi í hàn, iná náà yóò sì fi ohun tí kálukú fi kọ́lé hàn.
14 Bí ohun tí ẹnì kan kọ́ sórí rẹ̀ bá dúró, ẹni náà yóò gba èrè;
15 bí iṣẹ́ ẹnì kan bá jóná, ẹni náà yóò pàdánù, àmọ́ a ó gba òun fúnra rẹ̀ là; síbẹ̀, tó bá rí bẹ́ẹ̀, á dà bí ìgbà téèyàn la iná kọjá.
16 Ṣé ẹ ò mọ̀ pé ẹ̀yin fúnra yín ni tẹ́ńpìlì Ọlọ́run àti pé ẹ̀mí Ọlọ́run ń gbé inú yín?
17 Tí ẹnikẹ́ni bá pa tẹ́ńpìlì Ọlọ́run run, Ọlọ́run á pa ẹni náà run; nítorí tẹ́ńpìlì Ọlọ́run jẹ́ mímọ́, ẹ̀yin sì ni tẹ́ńpìlì yẹn.
18 Kí ẹnì kankan má tan ara rẹ̀ jẹ: Tí ẹnikẹ́ni nínú yín bá rò pé òun gbọ́n nínú ètò àwọn nǹkan yìí, kí ó di òmùgọ̀, kí ó lè gbọ́n.
19 Nítorí ọgbọ́n ayé yìí jẹ́ òmùgọ̀ lọ́dọ̀ Ọlọ́run, torí ó ti wà lákọsílẹ̀ pé: “Ó ń mú àwọn ọlọ́gbọ́n nínú ọgbọ́n ẹ̀wẹ́ wọn.”
20 Àti pé: “Jèhófà mọ̀ pé èrò àwọn ọlọ́gbọ́n jẹ́ ìmúlẹ̀mófo.”
21 Torí náà, kí ẹnì kankan má ṣe máa fi èèyàn yangàn; nítorí ohun gbogbo jẹ́ tiyín,
22 ì báà jẹ́ Pọ́ọ̀lù tàbí Àpólò tàbí Kéfà tàbí ayé tàbí ìyè tàbí ikú tàbí àwọn ohun tó wà níbí nísinsìnyí tàbí àwọn ohun tó ń bọ̀, ohun gbogbo jẹ́ tiyín;
23 ẹ̀yin náà jẹ́ ti Kristi; Kristi ní tirẹ̀ jẹ́ ti Ọlọ́run.
4 Ó yẹ kí àwọn èèyàn kà wá sí ìránṣẹ́ Kristi àti ìríjú àwọn àṣírí mímọ́ Ọlọ́run.
2 Nínú ọ̀rọ̀ yìí, ohun tí à ń retí lọ́dọ̀ àwọn ìríjú ni pé kí wọ́n jẹ́ olóòótọ́.
3 Lójú tèmi, kò jẹ́ nǹkan kan pé kí ẹ̀yin tàbí àwùjọ ìgbẹ́jọ́ téèyàn gbé kalẹ̀ wádìí mi wò. Kódà, èmi gan-an kò wádìí ara mi wò.
4 Nítorí mi ò rí nǹkan tó burú nínú ohun tí mo ṣe. Àmọ́, èyí kò túmọ̀ sí pé mo jẹ́ olódodo; ẹni tó ń wádìí mi wò ni Jèhófà.
5 Nítorí náà, ẹ má ṣèdájọ́ ohunkóhun ṣáájú àkókò tó yẹ, títí Olúwa yóò fi dé. Yóò mú àwọn ohun ìkọ̀kọ̀ inú òkùnkùn wá sínú ìmọ́lẹ̀, á sì jẹ́ kí a mọ èrò ọkàn àwọn èèyàn, lẹ́yìn náà, kálukú á gba ìyìn rẹ̀ látọ̀dọ̀ Ọlọ́run.
6 Ní báyìí, ẹ̀yin ará, mo ti fi èmi àti Àpólò ṣàpẹẹrẹ àwọn nǹkan yìí fún ire yín, kó lè jẹ́ pé nípasẹ̀ wa, ẹ máa kọ́ ìlànà tó sọ pé: “Má ṣe kọjá àwọn ohun tó wà lákọsílẹ̀,” kí ẹ má bàa gbéra ga, tí ẹ ó sì máa sọ pé ẹnì kan dára ju èkejì lọ.
7 Nítorí ta ló mú ọ yàtọ̀ sí ẹlòmíràn? Ní tòótọ́, kí lo ní tí kì í ṣe pé o gbà á? Tó bá jẹ́ pé ńṣe lo gbà á lóòótọ́, kí ló dé tí ò ń fọ́nnu bíi pé kì í ṣe pé o gbà á?
8 Ṣé ó ti tẹ́ yín lọ́rùn báyìí? Ṣé ẹ ti lọ́rọ̀ báyìí? Ṣé ẹ ti ń ṣàkóso bí ọba láìsí àwa? Ì bá wù mí kí ẹ ti máa ṣàkóso bí ọba, kí àwa náà lè ṣàkóso pẹ̀lú yín bí ọba.
9 Nítorí lójú tèmi, ó dà bíi pé Ọlọ́run ti fi àwa àpọ́sítélì sí ìgbẹ̀yìn láti fi wá hàn bí àwọn tí a ti dájọ́ ikú fún, nítorí a ti di ìran àpéwò fún ayé àti fún àwọn áńgẹ́lì àti fún àwọn èèyàn.
10 Àwa jẹ́ òmùgọ̀ nítorí Kristi, àmọ́ ẹ̀yin jẹ́ olóye nínú Kristi; àwa jẹ́ aláìlera, àmọ́ ẹ̀yin jẹ́ alágbára; ẹ̀yin ní iyì, àmọ́ àwa kò ní iyì.
11 Títí di wákàtí yìí, ebi ń pa wá, òùngbẹ ń gbẹ wá, a ò rí aṣọ tó dáa wọ̀, wọ́n ń nà wá, a ò sì rí ilé gbé,
12 à ń ṣe làálàá, a sì ń fi ọwọ́ ara wa ṣiṣẹ́. Nígbà tí wọ́n ń bú wa, à ń súre; nígbà tí wọ́n ń ṣe inúnibíni sí wa, à ń fara dà á pẹ̀lú sùúrù;
13 nígbà tí wọ́n bà wá lórúkọ jẹ́, a fi ohùn pẹ̀lẹ́ dáhùn; a ti dà bíi pàǹtírí ayé, èérí ohun gbogbo, títí di báyìí.
14 Kì í ṣe kí n lè dójú tì yín ni mo ṣe ń kọ àwọn nǹkan yìí sí yín, àmọ́ kí n lè gbà yín níyànjú bí àwọn ọmọ mi tó jẹ́ àyànfẹ́.
15 Nítorí bí ẹ bá tiẹ̀ ní ẹgbẹ̀rún mẹ́wàá (10,000) atọ́nisọ́nà nínú Kristi, ẹ kò ní baba púpọ̀; torí nínú Kristi Jésù, mo di baba yín nípasẹ̀ ìhìn rere.
16 Nítorí náà, mo rọ̀ yín, ẹ máa fara wé mi.
17 Ìdí nìyẹn tí mo fi rán Tímótì sí yín, torí ó jẹ́ ọmọ mi ọ̀wọ́n àti olóòótọ́ nínú Olúwa. Á rán yín létí àwọn ọ̀nà tí mò ń gbà ṣe nǹkan ní ìṣọ̀kan pẹ̀lú Kristi Jésù, bí mo ṣe ń kọ́ni níbi gbogbo nínú gbogbo ìjọ.
18 Àwọn kan ń gbéra ga, bíi pé mi ò ní wá sọ́dọ̀ yín.
19 Àmọ́ màá wá sọ́dọ̀ yín láìpẹ́, tí Jèhófà bá fẹ́, kí n lè mọ agbára tí àwọn tó ń gbéra ga ní, kì í ṣe ọ̀rọ̀ ẹnu wọn.
20 Nítorí Ìjọba Ọlọ́run kì í ṣe ti ọ̀rọ̀ ẹnu, ti agbára ni.
21 Èwo lẹ fẹ́? Ṣé kí n wá sọ́dọ̀ yín pẹ̀lú ọ̀pá àbí kí n wá pẹ̀lú ìfẹ́ àti ẹ̀mí ìwà tútù?
5 Ní tòótọ́, wọ́n ròyìn ìṣekúṣe tó ṣẹlẹ̀ láàárín yín, irú ìṣekúṣe bẹ́ẹ̀ kò tiẹ̀ sí láàárín àwọn orílẹ̀-èdè, pé ọkùnrin kan ń fẹ́ ìyàwó bàbá rẹ̀.
2 Ṣé ẹ wá ń fìyẹn yangàn ni? Ṣé kì í ṣe pé ó yẹ kí ẹ máa ṣọ̀fọ̀ kí a lè mú ọkùnrin tó ṣe nǹkan yìí kúrò láàárín yín?
3 Bí mi ò tiẹ̀ sí lọ́dọ̀ yín nípa tara, mo wà lọ́dọ̀ yín nípa tẹ̀mí, mo sì ti ṣèdájọ́ ọkùnrin tó ṣe nǹkan yìí, bíi pé èmi fúnra mi wà lọ́dọ̀ yín.
4 Nígbà tí ẹ bá pé jọ ní orúkọ Olúwa wa Jésù, tí ẹ sì mọ̀ pé mo wà pẹ̀lú yín nípa tẹ̀mí nínú agbára Olúwa wa Jésù,
5 kí ẹ fi irú ẹni bẹ́ẹ̀ lé Sátánì lọ́wọ́ kí agbára ẹ̀ṣẹ̀ náà lè pa run, kí ipò tẹ̀mí ìjọ lè wà láìyingin ní ọjọ́ Olúwa.
6 Bí ẹ ṣe ń fọ́nnu yìí kò dáa. Ṣé ẹ kò mọ̀ pé ìwúkàrà díẹ̀ ló ń mú gbogbo ìṣùpọ̀ wú ni?
7 Ẹ mú ìwúkàrà àtijọ́ kúrò, kí ẹ lè di ìṣùpọ̀ tuntun, tí kò bá ti sí amóhunwú nínú yín. Torí, ní tòótọ́, a ti fi Kristi ọ̀dọ́ àgùntàn Ìrékọjá wa rúbọ.
8 Nítorí náà, ẹ jẹ́ ká ṣe àjọyọ̀, kì í ṣe pẹ̀lú ìwúkàrà àtijọ́, bẹ́ẹ̀ ni kì í ṣe pẹ̀lú ìwúkàrà ìwà ìbàjẹ́ àti ìwà burúkú, àmọ́ ká ṣe é pẹ̀lú búrẹ́dì aláìwú ti òótọ́ inú àti ti òtítọ́.
9 Nínú lẹ́tà tí mo kọ sí yín, mo ní kí ẹ jáwọ́ nínú kíkẹ́gbẹ́ pẹ̀lú àwọn oníṣekúṣe,
10 àmọ́ kì í ṣe gbogbo àwọn oníṣekúṣe ayé yìí tàbí àwọn olójúkòkòrò tàbí àwọn alọ́nilọ́wọ́gbà tàbí àwọn abọ̀rìṣà ni mò ń sọ. Àìjẹ́ bẹ́ẹ̀, á di pé kí ẹ kúrò nínú ayé.
11 Ṣùgbọ́n ní báyìí mò ń kọ̀wé sí yín pé kí ẹ jáwọ́ nínú kíkẹ́gbẹ́ pẹ̀lú ẹnikẹ́ni tí a pè ní arákùnrin, àmọ́ tó jẹ́ oníṣekúṣe tàbí olójúkòkòrò tàbí abọ̀rìṣà tàbí pẹ̀gànpẹ̀gàn tàbí ọ̀mùtípara tàbí alọ́nilọ́wọ́gbà, kí ẹ má tiẹ̀ bá irú ẹni bẹ́ẹ̀ jẹun.
12 Torí kí ló kàn mí pẹ̀lú ṣíṣèdájọ́ àwọn tó wà lóde? Ṣebí àwọn tó wà nínú ìjọ lẹ̀ ń dá lẹ́jọ́,
13 nígbà tí Ọlọ́run ń dá àwọn tó wà lóde lẹ́jọ́? “Ẹ mú ẹni burúkú náà kúrò láàárín yín.”
6 Ṣé ó yẹ kí ẹnikẹ́ni nínú yín tó ní èdèkòyédè pẹ̀lú ẹnì kan gbójúgbóyà lọ sí ilé ẹjọ́ níwájú àwọn aláìṣòdodo, tí kì í sì í ṣe níwájú àwọn ẹni mímọ́?
2 Àbí ẹ ò mọ̀ pé àwọn ẹni mímọ́ ló máa ṣèdájọ́ ayé? Tó bá sì jẹ́ pé ẹ̀yin lẹ máa ṣèdájọ́ ayé, ṣé ẹ ò mọ bí ẹ ṣe máa gbọ́ ẹjọ́ lórí àwọn ọ̀ràn tí kò tó nǹkan ni?
3 Ṣé ẹ ò mọ̀ pé àwa la máa ṣèdájọ́ àwọn áńgẹ́lì ni? Kí ló wá dé tí a ò lè yanjú àwọn ọ̀ràn ti ayé yìí?
4 Tí ẹ bá wá ní àwọn ọ̀ràn ayé yìí tí ẹ fẹ́ gbọ́ ẹjọ́ rẹ̀, ṣé àwọn ọkùnrin tí ìjọ ń fojú àbùkù wò ló yẹ kí ẹ yàn ṣe onídàájọ́?
5 Mò ń sọ̀rọ̀ kí ojú lè tì yín. Ṣé kò sí ọlọ́gbọ́n kankan láàárín yín tó lè ṣèdájọ́ láàárín àwọn arákùnrin rẹ̀ ni?
6 Arákùnrin wá ń gbé arákùnrin lọ sí ilé ẹjọ́, ó tún wá jẹ́ níwájú àwọn aláìgbàgbọ́!
7 Ní tòótọ́, ẹ ti pa ara yín láyò bí ẹ ṣe ń pe ara yín lẹ́jọ́. Ẹ ò ṣe kúkú gbà kí wọ́n ṣe àìtọ́ sí yín? Ẹ ò ṣe kúkú jẹ́ kí wọ́n lù yín ní jìbìtì?
8 Kàkà bẹ́ẹ̀, ẹ̀ ń ṣe àìtọ́, ẹ sì ń lu jìbìtì, ó tún wá jẹ́ sí àwọn arákùnrin yín!
9 Àbí ẹ ò mọ̀ pé àwọn aláìṣòdodo kò ní jogún Ìjọba Ọlọ́run ni? Ẹ má ṣe jẹ́ kí wọ́n ṣì yín lọ́nà. Àwọn oníṣekúṣe, àwọn abọ̀rìṣà, àwọn alágbèrè, àwọn ọkùnrin tó ń jẹ́ kí ọkùnrin bá wọn lò pọ̀, àwọn abẹ́yà-kan-náà-lòpọ̀,
10 àwọn olè, àwọn olójúkòkòrò, àwọn ọ̀mùtípara, àwọn pẹ̀gànpẹ̀gàn àti àwọn alọ́nilọ́wọ́gbà kò ní jogún Ìjọba Ọlọ́run.
11 Síbẹ̀, ohun tí àwọn kan lára yín jẹ́ tẹ́lẹ̀ nìyẹn. Àmọ́ a ti wẹ̀ yín mọ́; a ti yà yín sí mímọ́; a ti pè yín ní olódodo ní orúkọ Olúwa wa Jésù Kristi àti nípasẹ̀ ẹ̀mí Ọlọ́run wa.
12 Ohun gbogbo ló bófin mu lójú mi, àmọ́ kì í ṣe ohun gbogbo ló ṣàǹfààní. Ohun gbogbo ló bófin mu lójú mi, àmọ́ mi ò ní jẹ́ kí ohunkóhun máa darí mi.
13 Oúnjẹ wà fún ikùn, ikùn sì wà fún oúnjẹ, àmọ́ Ọlọ́run máa sọ àwọn méjèèjì di asán. Ara kò wà fún ìṣekúṣe, Olúwa ló wà fún, Olúwa sì wà fún ara.
14 Àmọ́ Ọlọ́run gbé Olúwa dìde, yóò sì gbé àwa náà dìde kúrò nínú ikú nípasẹ̀ agbára rẹ̀.
15 Ṣé ẹ ò mọ̀ pé ẹ̀yà ara Kristi ni ara yín ni? Ṣé ó wá yẹ kí n mú ẹ̀yà ara Kristi kúrò, kí n sì dà á pọ̀ mọ́ ti aṣẹ́wó? Ká má ri!
16 Ṣé ẹ ò mọ̀ pé ẹni tó bá ní àṣepọ̀ pẹ̀lú aṣẹ́wó á di ara kan pẹ̀lú rẹ̀ ni? Nítorí Ọlọ́run sọ pé “àwọn méjèèjì á sì di ara kan.”
17 Àmọ́ ẹni tó bá dara pọ̀ mọ́ Olúwa jẹ́ ọ̀kan pẹ̀lú rẹ̀ nínú ẹ̀mí.
18 Ẹ máa sá fún ìṣekúṣe! Gbogbo ẹ̀ṣẹ̀ míì tí èèyàn lè dá wà lóde ara rẹ̀, àmọ́ ẹni tó bá ń ṣe ìṣekúṣe ń ṣẹ̀ sí ara òun fúnra rẹ̀.
19 Ṣé ẹ ò mọ̀ pé ara yín ni tẹ́ńpìlì ẹ̀mí mímọ́ tó wà nínú yín, èyí tí ẹ gbà lọ́wọ́ Ọlọ́run? Bákan náà, ẹ kì í ṣe ti ara yín,
20 nítorí a ti rà yín ní iye kan. Nítorí náà, ẹ máa yin Ọlọ́run lógo nínú ara yín.
7 Ní báyìí, ní ti àwọn ohun tí ẹ kọ̀wé nípa rẹ̀, ó sàn kí ọkùnrin má fọwọ́ kan obìnrin;
2 àmọ́ nítorí ìṣekúṣe tó gbòde kan, kí ọkùnrin kọ̀ọ̀kan ní aya tirẹ̀, kí obìnrin kọ̀ọ̀kan sì ní ọkọ tirẹ̀.
3 Kí ọkọ máa fún aya rẹ̀ ní ẹ̀tọ́ rẹ̀, kí aya sì máa ṣe bẹ́ẹ̀ fún ọkọ rẹ̀.
4 Aya kò láṣẹ lórí ara rẹ̀, ọkọ rẹ̀ ló láṣẹ; bákan náà, ọkọ kò láṣẹ lórí ara rẹ̀, aya rẹ̀ ló láṣẹ.
5 Ẹ má ṣe máa fi du ara yín àfi tó bá jẹ́ àjọgbà fún àkókò kan, kí ẹ lè ya àkókò sọ́tọ̀ fún àdúrà, kí ẹ sì pa dà wà pa pọ̀, kí Sátánì má bàa máa dẹ yín wò torí pé ẹ ò lè mára dúró.
6 Àmọ́, mi ò pa á láṣẹ o, mo kàn ń sọ ohun tí ẹ lè ṣe ni.
7 Ì bá wù mí kí gbogbo èèyàn dà bíi tèmi. Síbẹ̀, kálukú ló ní ẹ̀bùn tirẹ̀ látọ̀dọ̀ Ọlọ́run, ọ̀kan lọ́nà yìí, òmíràn lọ́nà yẹn.
8 Tóò, mo sọ fún àwọn tí kò gbéyàwó àti àwọn opó pé ó sàn kí wọ́n wà bí mo ṣe wà.
9 Àmọ́ tí wọn ò bá lè mára dúró, kí wọ́n gbéyàwó, torí ó sàn láti gbéyàwó ju kí ara ẹni máa gbóná nítorí ìfẹ́ ìbálòpọ̀.
10 Mo fún àwọn tó ti ṣègbéyàwó ní ìtọ́sọ́nà, àmọ́ kì í ṣe èmi, Olúwa ni, pé kí aya má ṣe kúrò lọ́dọ̀ ọkọ rẹ̀.
11 Àmọ́ tó bá kúrò lọ́dọ̀ rẹ̀, kí ó wà láìlọ́kọ, àìjẹ́ bẹ́ẹ̀ kó pa dà sọ́dọ̀ ọkọ rẹ̀; kí ọkọ má sì fi aya rẹ̀ sílẹ̀.
12 Àmọ́ mo sọ fún àwọn yòókù, bẹ́ẹ̀ ni, èmi ni, kì í ṣe Olúwa pé: Tí arákùnrin èyíkéyìí bá ní aya tó jẹ́ aláìgbàgbọ́, tí obìnrin náà sì gbà láti máa bá a gbé, kí ó má fi obìnrin náà sílẹ̀;
13 tí obìnrin kan bá sì ní ọkọ tó jẹ́ aláìgbàgbọ́, tí ọkùnrin náà gbà láti máa bá a gbé, kí ó má fi ọkọ rẹ̀ sílẹ̀.
14 Nítorí ọkọ tó jẹ́ aláìgbàgbọ́ ni a sọ di mímọ́ nítorí aya rẹ̀, aya tó sì jẹ́ aláìgbàgbọ́ ni a sọ di mímọ́ nítorí arákùnrin náà; àìjẹ́ bẹ́ẹ̀, àwọn ọmọ yín á jẹ́ aláìmọ́, àmọ́ ní báyìí wọ́n jẹ́ mímọ́.
15 Ṣùgbọ́n tí aláìgbàgbọ́ náà bá pinnu láti lọ, jẹ́ kó máa lọ; irú ipò bẹ́ẹ̀ kò de arákùnrin kan tàbí arábìnrin kan, àmọ́ Ọlọ́run ti pè yín sí àlàáfíà.
16 Ìwọ aya, ṣé o mọ̀ bóyá wàá gba ọkọ rẹ là? Ìwọ ọkọ, ṣé o mọ̀ bóyá wàá gba aya rẹ là?
17 Síbẹ̀, gẹ́gẹ́ bí Jèhófà ṣe fún kálukú ní ìpín tirẹ̀, kí kálukú máa rìn bí Ọlọ́run ṣe pè é. Torí náà, mo fi àṣẹ yìí lélẹ̀ nínú gbogbo ìjọ.
18 Ǹjẹ́ ọkùnrin kan wà tó ti dádọ̀dọ́ nígbà tí a pè é? Kí ó má pa dà di aláìdádọ̀dọ́. Ǹjẹ́ ọkùnrin kan wà tó jẹ́ aláìdádọ̀dọ́ nígbà tí a pè é? Kí ó má ṣe dádọ̀dọ́.
19 Ìdádọ̀dọ́ kò túmọ̀ sí nǹkan kan, àìdádọ̀dọ́ kò sì túmọ̀ sí nǹkan kan; pípa àwọn àṣẹ Ọlọ́run mọ́ ni ohun tó ṣe pàtàkì.
20 Ipòkípò tí kálukú wà nígbà tí a pè é, kí ó wà bẹ́ẹ̀.
21 Ṣé ẹrú ni ọ́ nígbà tí a pè ọ́? Má ṣe jẹ́ kí ìyẹn dà ọ́ láàmú; àmọ́ tí o bá lè di òmìnira, tètè gbá àǹfààní náà mú.
22 Nítorí ẹnikẹ́ni tí a pè nínú Olúwa nígbà tó jẹ́ ẹrú ti di òmìnira nínú Olúwa;  bákan náà, ẹnikẹ́ni tí a pè nígbà tó wà ní òmìnira jẹ́ ẹrú Kristi.
23 A ti rà yín ní iye kan; ẹ má ṣe ẹrú èèyàn mọ́.
24 Ipòkípò tí kálukú wà nígbà tí a pè é, ẹ̀yin ará, kí ó wà bẹ́ẹ̀ níwájú Ọlọ́run.
25 Ní ti àwọn wúńdíá, mi ò ní àṣẹ kankan látọ̀dọ̀ Olúwa, àmọ́ mo sọ èrò mi gẹ́gẹ́ bí ẹni tí Olúwa fi àánú hàn sí láti jẹ́ olóòótọ́.
26 Nítorí náà, mo rò pé ohun tó dáa jù lọ ni pé kí ọkùnrin kan wà bó ṣe wà nítorí ìṣòro ìsinsìnyí.
27 Ṣé o ti gbéyàwó? Má ṣe wá ọ̀nà láti fi í sílẹ̀. Ṣé o ò níyàwó mọ́? Má ṣe máa wá ìyàwó.
28 Àmọ́ tí o bá tiẹ̀ gbéyàwó, o ò dẹ́ṣẹ̀ kankan. Tí wúńdíá kan bá sì ṣègbéyàwó, irú ẹni bẹ́ẹ̀ kò dẹ́ṣẹ̀ kankan. Síbẹ̀, àwọn tó ṣe bẹ́ẹ̀ máa ní ìpọ́njú nínú ara wọn. Àmọ́ mi ò fẹ́ kí ẹ kó sínú ìṣòro.
29 Yàtọ̀ síyẹn, mo sọ èyí, ẹ̀yin ará, pé àkókò tó ṣẹ́ kù ti dín kù. Láti ìsinsìnyí lọ, kí àwọn tó níyàwó dà bíi pé wọn kò ní,
30 kí àwọn tó ń sunkún dà bí àwọn tí kò sunkún, kí àwọn tó ń yọ̀ dà bí àwọn tí kò yọ̀, kí àwọn tó ń rà dà bí àwọn tí kò ní,
31 kí àwọn tó ń lo ayé dà bí àwọn tí kò lò ó dé ẹ̀kúnrẹ́rẹ́; nítorí ìrísí ayé yìí ń yí pa dà.
32 Ní tòótọ́, mi ò fẹ́ kí ẹ máa ṣàníyàn. Ọkùnrin tí kò gbéyàwó máa ń ṣàníyàn nípa àwọn ohun ti Olúwa, bó ṣe máa rí ìtẹ́wọ́gbà Olúwa.
33 Àmọ́ ọkùnrin tó gbéyàwó máa ń ṣàníyàn nípa àwọn ohun ti ayé, bó ṣe máa rí ìtẹ́wọ́gbà aya rẹ̀,
34 ó sì ní ìpínyà ọkàn. Yàtọ̀ síyẹn, obìnrin tí kò lọ́kọ àti wúńdíá, máa ń ṣàníyàn nípa àwọn ohun ti Olúwa, kí ó lè jẹ́ mímọ́ nínú ara àti nínú ẹ̀mí. Àmọ́, obìnrin tó ti lọ́kọ máa ń ṣàníyàn nípa àwọn ohun ti ayé, bó ṣe máa rí ìtẹ́wọ́gbà ọkọ rẹ̀.
35 mò ń sọ èyí nítorí àǹfààní ara yín, kì í ṣe kí n lè dín òmìnira yín kù, àmọ́ kí n lè mú kí ẹ ṣe ohun tí ó tọ́, kí ẹ sì lè gbájú mọ́ iṣẹ́ Olúwa láìsí ìpínyà ọkàn.
36 Àmọ́ tí ẹnì kan bá rí i pé òun ti ń hùwà tí kò yẹ torí pé òun kò gbéyàwó, tí onítọ̀hún sì ti kọjá ìgbà ìtànná èwe, ohun tó yẹ kó ṣe nìyí: Kí ó ṣe ohun tí ó fẹ́; kò dẹ́ṣẹ̀. Kí wọ́n gbéyàwó.
37 Àmọ́ tí ẹnikẹ́ni bá ti pinnu nínú ọkàn rẹ̀, tí kò sì sídìí tó fi gbọ́dọ̀ yí i pa dà, ṣùgbọ́n tó ní àṣẹ lórí ohun tó fẹ́, tó sì ti pinnu nínú ọkàn rẹ̀ láti wà láìgbéyàwó, yóò ṣe dáadáa.
38 Bákan náà, ẹni tó bá gbéyàwó ṣe dáadáa, àmọ́ ẹni tí kò bá gbéyàwó ṣe dáadáa jù.
39 Òfin de aya ní gbogbo ìgbà tí ọkọ rẹ̀ bá wà láàyè. Àmọ́ tí ọkọ rẹ̀ bá sùn nínú ikú, ó ní òmìnira láti ṣe ìgbéyàwó pẹ̀lú ẹni tó bá wù ú, kìkì nínú Olúwa.
40 Àmọ́ lérò tèmi, ó máa láyọ̀ jù tó bá wà bó ṣe wà; ó sì dá mi lójú pé èmi náà ní ẹ̀mí Ọlọ́run.
8 Ní báyìí, ní ti oúnjẹ tí wọ́n fi rúbọ sí òrìṣà: A mọ̀ pé gbogbo wa la ní ìmọ̀. Ìmọ̀ máa ń gbéra ga, àmọ́ ìfẹ́ ń gbéni ró.
2 Tí ẹnì kan bá rò pé òun mọ ohun kan, kò tíì mọ̀ ọ́n bó ṣe yẹ kó mọ̀ ọ́n.
3 Àmọ́ tí ẹnì kan bá nífẹ̀ẹ́ Ọlọ́run, Ọlọ́run mọ ẹni náà.
4 Ní báyìí, ní ti jíjẹ oúnjẹ tí wọ́n fi rúbọ sí òrìṣà, a mọ̀ pé òrìṣà kò jẹ́ nǹkan kan nínú ayé àti pé kò sí Ọlọ́run míì àfi ọ̀kan ṣoṣo.
5 Torí bó tiẹ̀ jẹ́ pé àwọn tí à ń pè ní ọlọ́run wà, ì báà jẹ́ ní ọ̀run tàbí ní ayé, bí ọ̀pọ̀ “ọlọ́run” àti ọ̀pọ̀ “olúwa” ṣe wà,
6 ní tiwa, Ọlọ́run kan ṣoṣo ló wà, Baba, ọ̀dọ̀ ẹni tí ohun gbogbo ti wá, tí àwa náà sì wà fún un; Olúwa kan ló wà, Jésù Kristi, ipasẹ̀ ẹni tí ohun gbogbo fi wà, tí àwa náà sì wà nípasẹ̀ rẹ̀.
7 Síbẹ̀, gbogbo èèyàn kọ́ ló mọ̀ bẹ́ẹ̀. Ní ti àwọn kan, torí pé òrìṣà ni wọ́n ń bọ tẹ́lẹ̀, wọ́n máa ń wo oúnjẹ tí wọ́n ń jẹ bí ohun tí wọ́n fi rúbọ sí òrìṣà, èyí sì ń da ẹ̀rí ọkàn wọn tí kò lágbára láàmú.
8 Àmọ́ oúnjẹ kọ́ ló máa mú wa sún mọ́ Ọlọ́run; tí a kò bá jẹun, kò bù wá kù, tí a bá sì jẹun, kò sọ wá di ẹni ńlá.
9 Ṣùgbọ́n ẹ máa kíyè sára, kí ẹ̀tọ́ tí ẹ ní láti yan ohun tó wù yín má di ohun ìkọ̀sẹ̀ fún àwọn tó jẹ́ aláìlera.
10 Nítorí bí ẹnì kan bá rí ìwọ tí o ní ìmọ̀ tí ò ń jẹun nínú tẹ́ńpìlì òrìṣà, ṣé kò ní mú kí ẹ̀rí ọkàn ẹni yẹn le débi pé á lọ jẹ oúnjẹ tí wọ́n fi rúbọ sí òrìṣà?
11 Torí náà, ìmọ̀ rẹ ló mú kí ẹni tó jẹ́ aláìlera ṣègbé, arákùnrin rẹ tí Kristi kú fún.
12 Tí ẹ bá ṣẹ àwọn arákùnrin yín lọ́nà yìí, tí ẹ sì kó bá ẹ̀rí ọkàn wọn tí kò lágbára, Kristi lẹ ṣẹ̀ sí.
13 Ìdí nìyẹn tó fi jẹ́ pé tí oúnjẹ bá máa mú arákùnrin mi kọsẹ̀, mi ò ní jẹ ẹran mọ́ láé, kí n má bàa mú arákùnrin mi kọsẹ̀.
9 Ṣé mi ò lómìnira ni? Ṣé èmi kì í ṣe àpọ́sítélì ni? Ṣé mi ò rí Jésù Olúwa wa rí ni? Ṣé ẹ kì í ṣe iṣẹ́ ọwọ́ mi nínú Olúwa ni?
2 Ká tiẹ̀ ní mi ò jẹ́ àpọ́sítélì fún àwọn ẹlòmíì, ó dájú hán-ún pé mo jẹ́ bẹ́ẹ̀ fún yín! Nítorí ẹ̀yin ni èdìdì tó jẹ́rìí sí i pé mo jẹ́ àpọ́sítélì nínú Olúwa.
3 Ohun tí mo fi gbèjà ara mi lọ́dọ̀ àwọn tó ń wádìí mi wò nìyí:
4 A ní ẹ̀tọ́ láti jẹ àti láti mu, àbí a kò ní?
5 A ní ẹ̀tọ́ láti máa mú ìyàwó tó jẹ́ onígbàgbọ́ lẹ́yìn bíi ti àwọn àpọ́sítélì yòókù àti àwọn arákùnrin Olúwa  àti Kéfà, àbí a kò ní?
6 Àbí ṣé èmi àti Bánábà nìkan ni kò ní ẹ̀tọ́ láti fi iṣẹ́ tí a fi ń gbọ́ bùkátà sílẹ̀ ni?
7 Ọmọ ogun wo ló ń ná owó ara rẹ̀ sórí iṣẹ́ tó ń ṣe? Ta ló ń gbin ọgbà àjàrà tí kì í jẹ èso rẹ̀? Àbí ta ló ń ṣe olùṣọ́ àgùntàn agbo ẹran tí kì í jẹ lára wàrà agbo ẹran náà?
8 Ṣé èrò èèyàn ló mú kí n sọ àwọn nǹkan tí mò ń sọ ni? Ṣé Òfin kò sọ bákan náà ni?
9 Torí ó wà lákọsílẹ̀ nínú Òfin Mósè pé: “O ò gbọ́dọ̀ di ẹnu akọ màlúù nígbà tó bá ń pa ọkà.” Ṣé ti àwọn akọ màlúù ni Ọlọ́run ń rò ni?
10 Àbí torí wa ló ṣe sọ ọ́? Nítorí tiwa ló ṣe wà lákọsílẹ̀, torí ó yẹ kí ẹni tó ń túlẹ̀ àti ẹni tó ń pa ọkà máa retí pé wọ́n á pín nínú rẹ̀.
11 Tí a bá fúnrúgbìn nǹkan tẹ̀mí láàárín yín, ṣé ó pọ̀ jù ni tí a bá kórè nǹkan tara lọ́dọ̀ yín?
12 Tí àwọn míì bá ní ẹ̀tọ́ yìí lórí yín, ṣé èyí táwa ní kò ju tiwọn lọ fíìfíì ni? Síbẹ̀, a ò lo ẹ̀tọ́ yìí, àmọ́ à ń fara da ohun gbogbo ká má bàa dènà ìhìn rere nípa Kristi lọ́nàkọnà.
13 Ṣé ẹ ò mọ̀ pé àwọn ọkùnrin tó ń ṣe iṣẹ́ mímọ́ máa ń jẹ àwọn nǹkan tẹ́ńpìlì àti pé àwọn tó ń ṣiṣẹ́ nídìí pẹpẹ máa ń gba ìpín nídìí pẹpẹ?
14 Lọ́nà yìí pẹ̀lú, Olúwa pàṣẹ pé kí àwọn tó ń kéde ìhìn rere máa jẹ nípasẹ̀ ìhìn rere.
15 Àmọ́ mi ò tíì lo ìkankan nínú àwọn ìpèsè yìí. Ní tòótọ́, mi ò ṣe àkọsílẹ̀ àwọn nǹkan yìí torí kí a lè ṣe wọ́n fún mi, torí ó sàn kí n kú ju kí n jẹ́ kí ẹnì kan gba ẹ̀tọ́ tí mo ní láti ṣògo!
16 Ní báyìí, tí mo bá ń kéde ìhìn rere, kì í ṣe ohun tí mo lè màá fi ṣògo, nítorí dandan ni fún mi. Ní tòótọ́, mo gbé tí mi ò bá kéde ìhìn rere!
17 Tí mo bá ń ṣe é tinútinú, èrè wà fún mi; síbẹ̀ tí kò bá ti inú mi wá, iṣẹ́ ìríjú kan ṣì wà ní ìkáwọ́ mi.
18 Kí wá ni èrè mi? Òun ni pé nígbà tí mo bá ń kéde ìhìn rere, kí n lè máa kéde rẹ̀ láìgba owó, kí n má bàa ṣi àṣẹ tí mo ní lórí ìhìn rere lò.
19 Bó tiẹ̀ jẹ́ pé mi ò sí lábẹ́ ẹnì kankan, mo fi ara mi ṣe ẹrú gbogbo èèyàn, kí n lè jèrè ọ̀pọ̀ èèyàn tí mo bá lè jèrè.
20 Nítorí àwọn Júù, mo dà bíi Júù, kí n lè jèrè àwọn Júù; nítorí àwọn tó wà lábẹ́ òfin, mo dà bí ẹni tó wà lábẹ́ òfin, bó tiẹ̀ jẹ́ pé èmi fúnra mi ò sí lábẹ́ òfin, kí n lè jèrè àwọn tó wà lábẹ́ òfin.
21 Nítorí àwọn tó wà láìní òfin mo dà bí aláìní òfin, bó tiẹ̀ jẹ́ pé mi ò wà láìní òfin sí Ọlọ́run, àmọ́ mo wà lábẹ́ òfin sí Kristi, kí n lè jèrè àwọn tó wà láìní òfin.
22 Nítorí àwọn aláìlera, mo di aláìlera, kí n lè jèrè àwọn aláìlera. Mo ti di ohun gbogbo nítorí gbogbo èèyàn, kí n lè gba àwọn kan là ní gbogbo ọ̀nà tí mo bá lè gbé e gbà.
23 Torí náà, mò ń ṣe ohun gbogbo nítorí ìhìn rere, kí n lè sọ ọ́ fún àwọn ẹlòmíì.
24 Ṣé ẹ ò mọ̀ pé nínú gbogbo àwọn tó ń sá eré ìje, ẹnì kan ló máa gba ẹ̀bùn ni? Ẹ sáré lọ́nà tí ẹ fi lè gbà á.
25 Gbogbo àwọn tó ń kópa nínú ìdíje ló máa ń kíyè sára nínú ohun gbogbo. Lóòótọ́, wọ́n ń ṣe é kí wọ́n lè gba adé tó lè bà jẹ́, àmọ́ àwa ń ṣe bẹ́ẹ̀ ká lè gba èyí tí kò lè bà jẹ́.
26 Nítorí náà, mi ò sáré láìnídìí, mi ò sì ju ẹ̀ṣẹ́ mi kí n lè máa gbá afẹ́fẹ́;
27 àmọ́ mò ń lu ara mi kíkankíkan, mo sì ń darí rẹ̀ bí ẹrú, kó lè jẹ́ pé, lẹ́yìn tí mo bá ti wàásù fún àwọn ẹlòmíì, kí èmi fúnra mi má bàa di ẹni tí a kò tẹ́wọ́ gbà lọ́nà kan ṣáá.
10 Ní báyìí, ẹ̀yin ará, mo fẹ́ kí ẹ mọ̀ pé gbogbo àwọn baba ńlá wa wà lábẹ́ ìkùukùu, gbogbo wọn gba inú òkun kọjá,
2 a sì batisí gbogbo wọn láti jẹ́ ọmọlẹ́yìn Mósè nípasẹ̀ ìkùukùu àti òkun,
3 gbogbo wọn jẹ oúnjẹ tẹ̀mí kan náà,
4 gbogbo wọn sì mu ohun mímu tẹ̀mí kan náà. Torí wọ́n ti máa ń mu látinú àpáta tẹ̀mí tó ń tẹ̀ lé wọn, àpáta náà sì dúró fún Kristi.
5 Síbẹ̀, a pa wọ́n nínú aginjù nítorí inú Ọlọ́run kò dùn sí èyí tó pọ̀ jù lára wọn.
6 Àwọn nǹkan yìí di àpẹẹrẹ fún wa, kí àwọn ohun tó ń ṣeni léṣe má bàa máa wu àwa náà, bó ṣe wù wọ́n.
7 Bẹ́ẹ̀ ni kí ẹ má ṣe di abọ̀rìṣà, bí àwọn kan nínú wọn ti ṣe; gẹ́gẹ́ bó ṣe wà lákọsílẹ̀ pé: “Àwọn èèyàn náà jókòó láti jẹ àti láti mu. Wọ́n sì dìde láti gbádùn ara wọn.”
8 Bákan náà, kí a má ṣe ìṣekúṣe, bí àwọn kan nínú wọn ti ṣe ìṣekúṣe, tí ẹgbẹ̀rún mẹ́tàlélógún (23,000) lára wọn fi kú ní ọjọ́ kan ṣoṣo.
9 Bẹ́ẹ̀ ni kí a má ṣe dán Jèhófà wò, bí àwọn kan nínú wọn ṣe dán an wò, tí ejò sì ṣán wọn pa.
10 Bákan náà, kí ẹ má ṣe máa kùn, bí àwọn kan nínú wọn ṣe kùn, tí apanirun sì pa wọ́n.
11 Àwọn nǹkan yìí ṣẹlẹ̀ sí wọn kí ó lè jẹ́ àpẹẹrẹ fún wa, wọ́n sì wà lákọsílẹ̀ gẹ́gẹ́ bí ìkìlọ̀ fún àwa tí òpin àwọn ètò àwọn nǹkan dé bá.
12 Nítorí náà, kí ẹni tó bá rò pé òun dúró kíyè sára kó má bàa ṣubú.
13 Kò sí àdánwò kankan tó ti bá yín àfi èyí tó máa ń ṣẹlẹ̀ sí àwọn èèyàn. Àmọ́ Ọlọ́run jẹ́ olóòótọ́, kò ní jẹ́ kí a dán yín wò kọjá ohun tí ẹ lè mú mọ́ra, ṣùgbọ́n nínú àdánwò náà, yóò ṣe ọ̀nà àbáyọ kí ẹ lè fara dà á.
14 Nítorí náà, ẹ̀yin ará mi ọ̀wọ́n, ẹ sá fún ìbọ̀rìṣà.
15 Mo mọ̀ pé ẹ ní òye; ẹ fúnra yín pinnu lórí ohun tí mo sọ bóyá òótọ́ ni àbí irọ́.
16 Ife ìbùkún tí a súre sí, ṣebí láti pín nínú ẹ̀jẹ̀ Kristi ni? Ìṣù búrẹ́dì tí a bù, ṣebí láti pín nínú ara Kristi ni?
17 Nítorí pé ìṣù búrẹ́dì kan ló wà, àwa, bí a tilẹ̀ pọ̀, a jẹ́ ara kan, torí gbogbo wa ló ń jẹ nínú ìṣù búrẹ́dì kan yẹn.
18 Ẹ wo Ísírẹ́lì lọ́nà ti ara: Ǹjẹ́ àwọn tó ń jẹ ohun tí a fi rúbọ kì í ṣe alájọpín pẹ̀lú pẹpẹ?
19 Kí ni mo wá ń sọ? Ṣé pé ohun tí a fi rúbọ sí òrìṣà jẹ́ nǹkan kan tàbí pé òrìṣà jẹ́ nǹkan kan ni?
20 Bẹ́ẹ̀ kọ́; àmọ́ ohun tí mò ń sọ ni pé àwọn nǹkan tí àwọn orílẹ̀-èdè fi ń rúbọ, àwọn ẹ̀mí èṣù ni wọ́n fi ń rúbọ sí, kì í ṣe Ọlọ́run; mi ò sì fẹ́ kí ẹ di alájọpín pẹ̀lú àwọn ẹ̀mí èṣù.
21 Ẹ ò lè máa mu nínú ife Jèhófà àti ife àwọn ẹ̀mí èṣù; ẹ ò lè máa jẹun lórí “tábìlì Jèhófà” àti tábìlì àwọn ẹ̀mí èṣù.
22 Àbí ‘ṣé a fẹ́ máa mú Jèhófà jowú ni’? A ò lágbára jù ú lọ, àbí a ní?
23 Ohun gbogbo ló bófin mu, àmọ́ kì í ṣe ohun gbogbo ló ṣàǹfààní. Ohun gbogbo ló bófin mu, àmọ́ kì í ṣe ohun gbogbo ló ń gbéni ró.
24 Kí kálukú máa wá ire ti ẹlòmíì, kì í ṣe ti ara rẹ̀.
25 Ẹ máa jẹ ohunkóhun tí wọ́n ń tà ní ọjà ẹran, láìṣe ìwádìí kankan kí ẹ̀rí ọkàn yín má bàa dà yín láàmú,
26 nítorí pé “Jèhófà ló ni ayé àti gbogbo ohun tó wà nínú rẹ̀.”
27 Tí aláìgbàgbọ́ bá pè yín, tí ẹ sì fẹ́ lọ, ẹ jẹ ohunkóhun tó bá gbé síwájú yín, láìṣe ìwádìí kankan kí ẹ̀rí ọkàn yín má bàa dà yín láàmú.
28 Àmọ́ tí ẹnikẹ́ni bá sọ fún yín pé, “Ohun tí a fi rúbọ ni,” ẹ má ṣe jẹ ẹ́ nítorí ẹni tó sọ fún yín àti nítorí ẹ̀rí ọkàn.
29 Kì í ṣe ẹ̀rí ọkàn yín ni mò ń sọ, ti ẹni yẹn ni. Kí nìdí tí màá fi jẹ́ kí ẹnì kan fi ẹ̀rí ọkàn rẹ̀ dá mi lẹ́jọ́ lórí ohun tí mo lómìnira láti ṣe?
30 Tí mo bá ń jẹ ẹ́, tí mo sì ń dúpẹ́, kí nìdí tí a ó fi máa sọ̀rọ̀ mi láìdáa nítorí ohun tí mo dúpẹ́ lé lórí?
31 Nítorí náà, bóyá ẹ̀ ń jẹ tàbí ẹ̀ ń mu tàbí ẹ̀ ń ṣe ohunkóhun míì, ẹ máa ṣe ohun gbogbo fún ògo Ọlọ́run.
32 Ẹ máa ṣọ́ra kí ẹ má bàa di ohun ìkọ̀sẹ̀ fún àwọn Júù àti àwọn Gíríìkì àti fún ìjọ Ọlọ́run,
33 bí mo ṣe ń gbìyànjú láti wu gbogbo èèyàn nínú ohun gbogbo, láìmáa wá ire ti ara mi bí kò ṣe ti ọ̀pọ̀ èèyàn, kí wọ́n lè rí ìgbàlà.
11 Ẹ máa fara wé mi, bí èmi náà ṣe ń fara wé Kristi.
2 Mo gbóríyìn fún yín nítorí nínú ohun gbogbo, ẹ̀ ń rántí mi, ẹ sì di àwọn àṣà tí mo fi lé yín lọ́wọ́ mú ṣinṣin.
3 Àmọ́ mo fẹ́ kí ẹ mọ̀ pé orí gbogbo ọkùnrin ni Kristi;  bákan náà, orí obìnrin ni ọkùnrin; bákan náà, orí Kristi ni Ọlọ́run.
4 Gbogbo ọkùnrin tó ń gbàdúrà tàbí tó ń sọ àsọtẹ́lẹ̀, tó sì fi nǹkan borí ń dójú ti orí rẹ̀;
5 àmọ́ gbogbo obìnrin tó ń gbàdúrà tàbí tó ń sọ tẹ́lẹ̀ láìborí ń dójú ti orí rẹ̀, nítorí bákan náà ló rí pẹ̀lú obìnrin tó fárí.
6 Nítorí tí obìnrin kò bá borí, kí ó gé irun rẹ̀; àmọ́ tó bá jẹ́ ohun ìtìjú fún obìnrin láti gé irun tàbí kí ó fárí, ó yẹ kí ó borí.
7 Nítorí kò yẹ kí ọkùnrin borí, torí ó jẹ́ àwòrán àti ògo Ọlọ́run, àmọ́ obìnrin jẹ́ ògo ọkùnrin.
8 Torí ọkùnrin kò wá láti ara obìnrin, àmọ́ obìnrin wá láti ara ọkùnrin.
9 Àti pé, a kò dá ọkùnrin nítorí obìnrin, àmọ́ a dá obìnrin nítorí ọkùnrin.
10 Ìdí nìyẹn tó fi yẹ kí obìnrin ní àmì àṣẹ ní orí rẹ̀, nítorí àwọn áńgẹ́lì.
11 Yàtọ̀ síyẹn, nínú Olúwa, kò sí obìnrin láìsí ọkùnrin, bẹ́ẹ̀ ni kò sí ọkùnrin láìsí obìnrin.
12 Nítorí bí obìnrin ṣe wá láti ara ọkùnrin, bẹ́ẹ̀ ni ọkùnrin ṣe wá nípasẹ̀ obìnrin; àmọ́ ohun gbogbo wá látọ̀dọ̀ Ọlọ́run.
13 Ẹ fúnra yín pinnu: Ṣé ó yẹ kí obìnrin gbàdúrà sí Ọlọ́run láìborí?
14 Ṣé ìwà ẹ̀dá fúnra rẹ̀ kò kọ́ yín pé àbùkù ni irun gígùn jẹ́ fún ọkùnrin,
15 àmọ́ tí obìnrin bá ní irun gígùn, ògo ni ó jẹ́ fún un? Nítorí irun rẹ̀ ni a fún un dípò ìbòrí.
16 Síbẹ̀, tí ẹnikẹ́ni ò bá fara mọ́ àṣà yìí, a ò ní àṣà míì, bẹ́ẹ̀ ni àwọn ìjọ Ọlọ́run kò ní.
17 Àmọ́ bí mo ṣe ń fún yín ní àwọn ìtọ́ni yìí, mi ò gbóríyìn fún yín, nítorí kì í ṣe kí nǹkan lè dáa sí i lẹ ṣe ń pé jọ, kó lè burú sí i ni.
18 Lákọ̀ọ́kọ́ ná, mo gbọ́ pé nígbà tí ẹ bá kóra jọ nínú ìjọ, ìpínyà máa ń wà láàárín yín; mo sì gbà á gbọ́ dé ìwọ̀n àyè kan.
19 Ó dájú pé àwọn ẹ̀ya ìsìn tún máa wà láàárín yín, kí àwọn tí a tẹ́wọ́ gbà nínú yín lè fara hàn kedere.
20 Nígbà tí ẹ bá kóra jọ sí ibì kan, kì í wulẹ̀ ṣe láti jẹ Oúnjẹ Alẹ́ Olúwa.
21 Torí nígbà tí ẹ bá fẹ́ jẹ ẹ́, kálukú á ti jẹ oúnjẹ alẹ́ tirẹ̀ ṣáájú, tó fi jẹ́ pé ebi á máa pa ẹnì kan, àmọ́ ọtí á máa pa ẹlòmíì.
22 Ṣé ẹ ò ní ilé tí ẹ ti lè máa jẹ kí ẹ sì máa mu ni? Àbí ẹ̀ ń fojú pa ìjọ Ọlọ́run rẹ́, tí ẹ wá ń dójú ti àwọn tí kò ní nǹkan kan? Kí ni mo fẹ́ sọ fún yín? Ṣé kí n gbóríyìn fún yín ni? Lórí èyí, mi ò gbóríyìn fún yín.
23 Nítorí ọwọ́ Olúwa ni mo ti gba èyí tí mo fi lé yín lọ́wọ́, pé Jésù Olúwa mú búrẹ́dì ní alẹ́ ọjọ́ tí a ó dalẹ̀ rẹ̀,
24 lẹ́yìn tó dúpẹ́, ó bù ú, ó sì sọ pé: “Èyí túmọ̀ sí ara mi tí ó wà nítorí yín. Ẹ máa ṣe èyí ní ìrántí mi.”
25 Ó ṣe bákan náà ní ti ife náà, lẹ́yìn tí wọ́n ti jẹ oúnjẹ alẹ́, ó ní: “Ife yìí túmọ̀ sí májẹ̀mú tuntun tí a fi ẹ̀jẹ̀ mi dá. Nígbàkigbà tí ẹ bá ń mu ún, ẹ máa ṣe èyí ní ìrántí mi.”
26 Nítorí nígbàkigbà tí ẹ bá ń jẹ búrẹ́dì yìí, tí ẹ sì ń mu ife yìí, ẹ̀ ń kéde ikú Olúwa, títí á fi dé.
27 Nítorí náà, ẹni tó bá jẹ búrẹ́dì náà tàbí tó mu ife Olúwa láìyẹ yóò jẹ̀bi nípa ara àti ẹ̀jẹ̀ Olúwa.
28 Kí èèyàn kọ́kọ́ dá ara rẹ̀ lójú lẹ́yìn tó bá ti yẹ ara rẹ̀ wò dáadáa, ẹ̀yìn ìgbà yẹn nìkan ni kó jẹ nínú búrẹ́dì náà, kó sì mu nínú ife náà.
29 Nítorí ẹni tó bá ń jẹ, tó sì ń mu, láìfi òye mọ ohun tí ara náà jẹ́, ó ń jẹ, ó sì ń mu ìdájọ́ sórí ara rẹ̀.
30 Ìdí nìyẹn tí ọ̀pọ̀ nínú yín fi jẹ́ aláìlera àti aláìsàn, tí àwọn díẹ̀ sì ń sùn nínú ikú.
31 Àmọ́ tí a bá fi òye mọ ẹni tí àwa fúnra wa jẹ́, a ò ní dá wa lẹ́jọ́.
32 Síbẹ̀, nígbà tí a bá dá wa lẹ́jọ́, Jèhófà ló ń bá wa wí, kí a má bàa dá wa lẹ́bi pẹ̀lú ayé.
33 Nítorí náà, ẹ̀yin ará mi, nígbà tí ẹ bá kóra jọ láti jẹ ẹ́, ẹ dúró de ara yín.
34 Tí ebi bá ń pa ẹnikẹ́ni, kí ó jẹun nílé, kí ẹ má bàa kóra jọ fún ìdájọ́. Àmọ́ ní ti àwọn ọ̀ràn tó kù, màá bójú tó wọn nígbà tí mo bá dé ọ̀dọ̀ yín.
12 Ní ti àwọn ẹ̀bùn ẹ̀mí, ẹ̀yin ará, mi ò fẹ́ kí ẹ ṣaláìmọ̀ nípa rẹ̀.
2 Ẹ mọ̀ pé nígbà tí ẹ ṣì jẹ́ èèyàn orílẹ̀-èdè, wọ́n ń nípa lórí yín, wọ́n ń kó yín ṣìnà lọ sọ́dọ̀ àwọn òrìṣà tí kò lè sọ̀rọ̀, ẹ sì ń ṣe ohun tí wọ́n bá fẹ́.
3 Ní báyìí, mo fẹ́ kí ẹ mọ̀ pé kò sí ẹni tó bá ń fi ẹ̀mí Ọlọ́run sọ̀rọ̀ tó máa sọ pé: “Ẹni ègún ni Jésù!” kò sì sí ẹni tó lè sọ pé: “Jésù ni Olúwa!” àfi nípasẹ̀ ẹ̀mí mímọ́.
4 Oríṣiríṣi ẹ̀bùn ló wà, àmọ́ ẹ̀mí kan ló wà;
5 oríṣiríṣi iṣẹ́ òjíṣẹ́ ló wà, síbẹ̀ Olúwa kan náà ló wà;
6 oríṣiríṣi iṣẹ́ ló wà, síbẹ̀ Ọlọ́run kan náà ló ń ṣe gbogbo iṣẹ́ náà nínú gbogbo èèyàn.
7 Àmọ́, à ń fi ẹ̀mí hàn nípasẹ̀ kálukú kí á lè ṣe àwọn míì láǹfààní.
8 A fún ẹnì kan ní ọ̀rọ̀ ọgbọ́n nípasẹ̀ ẹ̀mí, a fún ẹlòmíì ní ọ̀rọ̀ ìmọ̀ nípasẹ̀ ẹ̀mí kan náà,
9 a fún òmíì ní ìgbàgbọ́ nípasẹ̀ ẹ̀mí kan náà, a fún òmíì ní àwọn ẹ̀bùn ìwòsàn nípasẹ̀ ẹ̀mí kan náà,
10 síbẹ̀, a fún òmíì ní ẹ̀bùn láti máa ṣe àwọn iṣẹ́ agbára, a fún òmíì ní ìsọtẹ́lẹ̀, a fún òmíì ní òye àwọn ọ̀rọ̀ onímìísí, a fún òmíì ní ẹ̀bùn oríṣiríṣi èdè, a sì fún òmíì ní ìtúmọ̀ àwọn èdè.
11 Àmọ́ gbogbo iṣẹ́ yìí ni ẹ̀mí kan náà yìí ń ṣe, ó ń pín ẹ̀bùn fún kálukú gẹ́gẹ́ bí ó ṣe fẹ́.
12 Nítorí bí ara ṣe jẹ́ ọ̀kan àmọ́ tó ní ẹ̀yà púpọ̀, tí gbogbo ẹ̀yà ara yẹn sì jẹ́ ara kan bí wọ́n tilẹ̀ pọ̀, bẹ́ẹ̀ náà ni Kristi.
13 Nítorí ipasẹ̀ ẹ̀mí kan ni a batisí gbogbo wa sínú ara kan, ì báà jẹ́ Júù tàbí Gíríìkì, ẹrú tàbí òmìnira, a sì mú kí gbogbo wa gba ẹ̀mí kan.
14 Ní tòótọ́, kì í ṣe ẹ̀yà ara kan ṣoṣo ló dá di ara, ẹ̀yà ara púpọ̀ ni.
15 Tí ẹsẹ̀ bá sọ pé, “Nítorí èmi kì í ṣe ọwọ́, èmi kì í ṣe apá kan ara,” ìyẹn ò sọ pé kì í ṣe apá kan ara.
16 Tí etí bá sì sọ pé, “Nítorí èmi kì í ṣe ojú, èmi kì í ṣe apá kan ara,” ìyẹn ò sọ pé kì í ṣe apá kan ara.
17 Tí gbogbo ara bá jẹ́ ojú, ibo ni agbára ìgbọ́ràn máa wà? Tí gbogbo rẹ̀ bá jẹ́ ìgbọ́ràn, ibo ni agbára ìgbóòórùn máa wà?
18 Àmọ́ ní báyìí, Ọlọ́run ti to ẹ̀yà ara kọ̀ọ̀kan bí ó ṣe fẹ́ sínú ara.
19 Tí gbogbo wọn bá jẹ́ ẹ̀yà ara kan náà, ibo ni ara máa wà?
20 Àmọ́ ní báyìí bí wọ́n tiẹ̀ jẹ́ ẹ̀yà ara púpọ̀, ara kan ṣoṣo ni wọ́n.
21 Ojú kò lè sọ fún ọwọ́ pé, “Mi ò nílò rẹ,” bẹ́ẹ̀ ni orí kò lè sọ fún ẹsẹ̀ pé, “Mi ò nílò rẹ.”
22 Kàkà bẹ́ẹ̀, àwọn ẹ̀yà ara tó dà bíi pé wọn ò fi bẹ́ẹ̀ lágbára ṣe pàtàkì,
23 àwọn ẹ̀yà ara tí a rò pé kò lọ́lá ni à ń bọlá fún jù, nípa bẹ́ẹ̀ àwọn ẹ̀yà ara wa tí kò jọni lójú ni à ń yẹ́ sí jù lọ,
24 nígbà tó jẹ́ pé àwọn ẹ̀yà ara wa tó fani mọ́ra kò nílò ohunkóhun. Bí ó tilẹ̀ rí bẹ́ẹ̀, Ọlọ́run ṣètò ara, ó fún àwọn ẹ̀yà ara tí kò fi bẹ́ẹ̀ lágbára ní ọlá tó pọ̀ jù,
25 kó má bàa sí ìpínyà kankan nínú ara, àmọ́ kí àwọn ẹ̀yà ara lè máa ṣìkẹ́ ara wọn.
26 Tí ẹ̀yà ara kan bá ń jìyà, gbogbo ẹ̀yà ara tó kù á bá a jìyà; tí a bá sì ṣe ẹ̀yà ara kan lógo, gbogbo ẹ̀yà ara yòókù á bá a yọ̀.
27 Ní báyìí, ẹ̀yin jẹ́ ara Kristi, kálukú yín sì jẹ́ ẹ̀yà ara.
28 Ọlọ́run ti yan ẹnì kọ̀ọ̀kan sínú ìjọ: èkíní, àwọn àpọ́sítélì; èkejì, àwọn wòlíì; ẹ̀kẹta, àwọn olùkọ́; lẹ́yìn náà, àwọn iṣẹ́ agbára; lẹ́yìn náà, àwọn ẹ̀bùn ìwòsàn; àwọn iṣẹ́ ìrànwọ́; àwọn agbára láti máa darí àti oríṣiríṣi èdè.
29 Kì í ṣe gbogbo wọn ni àpọ́sítélì, àbí gbogbo wọn ni? Kì í ṣe gbogbo wọn ni wòlíì, àbí gbogbo wọn ni? Kì í ṣe gbogbo wọn ni olùkọ́, àbí gbogbo wọn ni? Kì í ṣe gbogbo wọn ló ń ṣe àwọn iṣẹ́ agbára, àbí gbogbo wọn ni?
30 Kì í ṣe gbogbo wọn ló ní ẹ̀bùn ìwonisàn, àbí gbogbo wọn ni? Kì í ṣe gbogbo wọn ló ń fi èdè fọ̀, àbí gbogbo wọn ni? Kì í ṣe gbogbo wọn ló jẹ́ olùtúmọ̀, àbí gbogbo wọn ni?
31 Àmọ́ ẹ máa wá ẹ̀bùn tó tóbi jù. Síbẹ̀, màá fi ọ̀nà tó ta yọ hàn yín.
13 Tí mo bá ń fi èdè èèyàn àti ti àwọn áńgẹ́lì sọ̀rọ̀ àmọ́ tí mi ò ní ìfẹ́, mo ti di abala idẹ tó ń dún tàbí síńbálì olóhùn gooro.
2 Tí mo bá sì ní ẹ̀bùn ìsọtẹ́lẹ̀, tí mo lóye gbogbo àṣírí mímọ́ àti gbogbo ìmọ̀, tí mo ní gbogbo ìgbàgbọ́ láti ṣí àwọn òkè nípò pa dà, àmọ́ tí mi ò ní ìfẹ́, mi ò já mọ́ nǹkan kan.
3 Tí mo bá yọ̀ǹda gbogbo nǹkan tí mo ní láti bọ́ àwọn ẹlòmíì, tí mo sì fi ara mi lélẹ̀ kí n lè máa yangàn, àmọ́ tí mi ò ní ìfẹ́, kò ṣe mí láǹfààní kankan.
4 Ìfẹ́ máa ń ní sùúrù àti inú rere. Ìfẹ́ kì í jowú, kì í fọ́nnu, kì í gbéra ga,
5 kì í hùwà tí kò bójú mu, kì í wá ire tirẹ̀ nìkan, kì í tètè bínú. Kì í di èèyàn sínú.
6 Kì í yọ̀ lórí àìṣòdodo, àmọ́ ó máa ń yọ̀ lórí òtítọ́.
7 Ó máa ń mú ohun gbogbo mọ́ra, ó máa ń gba ohun gbogbo gbọ́, ó máa ń retí ohun gbogbo, ó máa ń fara da ohun gbogbo.
8 Ìfẹ́ kì í yẹ̀ láé. Àmọ́ tí ẹ̀bùn ìsọtẹ́lẹ̀ bá wà, yóò dópin; tí àwọn ahọ́n àjèjì bá wà, wọ́n á ṣíwọ́; tí ìmọ̀ bá wà, yóò dópin.
9 Nítorí a ní ìmọ̀ dé àyè kan, a sì ń sọ tẹ́lẹ̀ dé àyè kan,
10 àmọ́ nígbà tí èyí tó pé bá dé, èyí tó dé àyè kan yóò dópin.
11 Nígbà tí mo wà lọ́mọdé, mo máa ń sọ̀rọ̀ bí ọmọdé, mò ń ronú bí ọmọdé, mo sì ń gbèrò bí ọmọdé; àmọ́ ní báyìí tí mo ti di ọkùnrin, mo ti fòpin sí àwọn ìwà ọmọdé.
12 Ní báyìí à ń ríran fírífírí nínú dígí onírin, àmọ́ nígbà yẹn yóò jẹ́ kedere ní ojúkojú. Lọ́wọ́lọ́wọ́ báyìí, mo ní ìmọ̀ dé àyè kan, àmọ́ nígbà yẹn màá ní ìmọ̀ tó péye, bí Ọlọ́run ṣe mọ̀ mí lọ́nà tó péye.
13 Tóò, àwọn mẹ́ta tó ṣì wà nìyí: ìgbàgbọ́, ìrètí àti ìfẹ́; àmọ́ èyí tó tóbi jù lọ nínú wọn ni ìfẹ́.
14 Ẹ máa lépa ìfẹ́, síbẹ̀ ẹ máa wá àwọn ẹ̀bùn tẹ̀mí, àmọ́ ohun tó sàn jù ni pé kí ẹ máa sọ tẹ́lẹ̀.
2 Nítorí kì í ṣe èèyàn ni ẹni tó ń fi èdè fọ̀ ń bá sọ̀rọ̀, Ọlọ́run ni, torí kò sẹ́ni tó ń fetí sílẹ̀, bó tilẹ̀ ń sọ àwọn àṣírí mímọ́   nípasẹ̀ ẹ̀mí.
3 Síbẹ̀, ẹni tó ń sọ tẹ́lẹ̀ ń gbéni ró, ó ń fúnni ní ìṣírí, ó sì ń tuni nínú nípasẹ̀ ọ̀rọ̀ rẹ̀.
4 Ẹni tó ń fi èdè fọ̀ ń gbé ara rẹ̀ ró, àmọ́ ẹni tó ń sọ tẹ́lẹ̀ ń gbé ìjọ ró.
5 Ní báyìí, ó wù mí kí gbogbo yín máa fi èdè fọ̀, àmọ́ kí ẹ máa sọ tẹ́lẹ̀ ló wù mí jù. Ní tòótọ́, ẹni tó ń sọ tẹ́lẹ̀ tóbi ju ẹni tó ń fi èdè fọ̀, àfi tó bá ń túmọ̀ rẹ̀, kó lè máa gbé ìjọ ró.
6 Àmọ́ lọ́tẹ̀ yìí, ẹ̀yin ará, tí mo bá wá sọ́dọ̀ yín tí mo sì ń fi èdè fọ̀, àǹfààní wo ni màá ṣe yín láìjẹ́ pé mo bá yín sọ̀rọ̀ bóyá pẹ̀lú ìfihàn tàbí pẹ̀lú ìmọ̀ tàbí pẹ̀lú àsọtẹ́lẹ̀ tàbí pẹ̀lú ẹ̀kọ́?
7 Bẹ́ẹ̀ ló ṣe rí pẹ̀lú àwọn ohun aláìlẹ́mìí tó ń mú ìró jáde, ì báà jẹ́ fèrè tàbí háàpù. Tí àyè ò bá sí láàárín ìró wọn, báwo la ṣe máa mọ ohun tí wọ́n ń fi fèrè tàbí háàpù sọ?
8 Nítorí tí kàkàkí kò bá dún ketekete, ta ló máa gbára dì fún ogun?
9 Lọ́nà kan náà, láìjẹ́ pé ẹ fi ahọ́n yín sọ ọ̀rọ̀ tó rọrùn láti lóye, báwo ni ẹnì kan ṣe máa mọ ohun tí ẹ̀ ń sọ? Ní tòótọ́, ẹ̀ẹ́ kàn máa sọ̀rọ̀ sínú afẹ́fẹ́ ni.
10 Oríṣiríṣi ọ̀rọ̀ ló wà nínú ayé, síbẹ̀, kò sí èyí tí kò ní ìtúmọ̀.
11 Nítorí tí ọ̀rọ̀ náà ò bá yé mi, màá di àjèjì sí ẹni tó ń sọ̀rọ̀, ẹni tó ń sọ̀rọ̀ náà á sì di àjèjì sí mi.
12 Bó ṣe rí fún ẹ̀yin náà nìyẹn, torí pé ẹ̀ ń fẹ́ ẹ̀bùn ẹ̀mí lójú méjèèjì, ẹ máa wá ọ̀nà láti ní ẹ̀bùn púpọ̀ tó máa gbé ìjọ ró.
13 Nítorí náà, kí ẹni tó ń fi èdè fọ̀ máa gbàdúrà kí ó lè ṣe ìtúmọ̀.
14 Torí tí mo bá ń fi èdè àjèjì gbàdúrà, ẹ̀bùn ẹ̀mí tí mo ní ló ń gbàdúrà, àmọ́ èrò inú mi ò ṣiṣẹ́.
15 Kí wá ni ṣíṣe? Màá fi ẹ̀bùn ẹ̀mí gbàdúrà, àmọ́ màá tún fi èrò inú mi gbàdúrà. Màá fi ẹ̀bùn ẹ̀mí kọrin ìyìn, àmọ́ màá tún fi èrò inú mi kọrin ìyìn.
16 Àìjẹ́ bẹ́ẹ̀, tí o bá fi ẹ̀bùn ẹ̀mí mú ìyìn wá, báwo ni ẹni tí kò lóye tó wà láàárín yín ṣe máa ṣe “Àmín” sí ìdúpẹ́ rẹ, nígbà tí kò mọ ohun tí ò ń sọ?
17 Lóòótọ́, ò ń dúpẹ́ lọ́nà tó dáa, àmọ́ kò gbé ẹnì kejì rẹ ró.
18 Mo dúpẹ́ lọ́wọ́ Ọlọ́run pé mò ń sọ ọ̀pọ̀ èdè ju gbogbo yín lọ.
19 Àmọ́ nínú ìjọ, ó yá mi lára kí n fi èrò inú mi sọ ọ̀rọ̀ márùn-ún, kí n lè kọ́ àwọn míì, ju pé kí n sọ ẹgbẹ̀rún mẹ́wàá ọ̀rọ̀ ní èdè àjèjì.
20 Ẹ̀yin ará, ẹ má ṣe di ọmọ kékeré nínú òye, àmọ́ ẹ di ọmọ kékeré ní ti ìwà burúkú; ẹ sì dàgbà di géńdé nínú òye.
21 Ó wà lákọsílẹ̀ nínú Òfin pé: “‘Màá bá àwọn èèyàn yìí sọ̀rọ̀ nípasẹ̀ ahọ́n àwọn àjèjì àti nípasẹ̀ ètè àwọn àjèjì, síbẹ̀ náà, wọn ò ní fetí sí mi,’ ni Jèhófà wí.”
22 Nítorí náà, àwọn ahọ́n àjèjì kì í ṣe àmì fún àwọn onígbàgbọ́, àwọn aláìgbàgbọ́ ló wà fún, nígbà tó jẹ́ pé àsọtẹ́lẹ̀ kò wà fún àwọn aláìgbàgbọ́, àwọn onígbàgbọ́ ló wà fún.
23 Nítorí náà, tí gbogbo ìjọ bá kóra jọ síbì kan, tí gbogbo wọn sì ń fi èdè fọ̀, àmọ́ tí àwọn tí kò lóye tàbí àwọn aláìgbàgbọ́ wọlé wá, ṣé wọn ò ní sọ pé orí yín ti dà rú?
24 Àmọ́ tí gbogbo yín bá ń sọ tẹ́lẹ̀, tí aláìgbàgbọ́ tàbí ẹni tí kò mọ méjì sì wọlé wá, gbogbo ọ̀rọ̀ yín á bá a wí, á sì mú kó yẹ ara rẹ̀ wò fínnífínní.
25 Àwọn àṣírí tó wà lọ́kàn rẹ̀ á wá hàn síta, débi pé á dojú bolẹ̀, á sì jọ́sìn Ọlọ́run, á sọ pé: “Ọlọ́run wà láàárín yín lóòótọ́.”
26 Kí wá ni ṣíṣe, ẹ̀yin ará? Nígbà tí ẹ bá kóra jọ, ẹnì kan ní sáàmù, ẹlòmíì ní ẹ̀kọ́, ẹlòmíì ní ìfihàn, ẹlòmíì ní èdè àjèjì, ẹlòmíì sì ní ìtúmọ̀. Kí ohun gbogbo máa ṣẹlẹ̀ láti gbéni ró.
27 Tí ẹnì kan bá ń fi èdè fọ̀, kí ó fi mọ sí méjì tàbí ó pọ̀ jù, mẹ́ta, kí wọ́n máa sọ̀rọ̀ ní ọ̀kan tẹ̀ lé òmíràn, kí ẹnì kan sì máa ṣe ìtúmọ̀.
28 Àmọ́ tí kò bá sí olùtúmọ̀, kí ó dákẹ́ nínú ìjọ, kí ó sì máa bá ara rẹ̀ àti Ọlọ́run sọ̀rọ̀.
29 Kí wòlíì méjì tàbí mẹ́ta sọ̀rọ̀, kí àwọn tó kù sì fi òye mọ ìtúmọ̀.
30 Àmọ́ tí ẹlòmíì bá rí ìfihàn nígbà tó wà ní ìjókòó, kí ẹni àkọ́kọ́ tó ń sọ̀rọ̀ dákẹ́.
31 Torí náà, gbogbo àwọn tó ń sọ tẹ́lẹ̀ á máa sọ tẹ́lẹ̀, ọ̀kan tẹ̀ lé òmíràn, kí gbogbo yín lè kẹ́kọ̀ọ́, kí ẹ sì gba ìṣírí.
32 Kí àwọn wòlíì máa kápá ẹ̀bùn ẹ̀mí tí àwọn wòlíì ní.
33 Nítorí Ọlọ́run kì í ṣe Ọlọ́run rúdurùdu, bí kò ṣe ti àlàáfíà. Gẹ́gẹ́ bó ṣe rí nínú gbogbo ìjọ àwọn ẹni mímọ́,
34 kí àwọn obìnrin máa dákẹ́ nínú ìjọ, nítorí a kò gbà wọ́n láyè láti sọ̀rọ̀. Kàkà bẹ́ẹ̀, kí wọ́n wà ní ìtẹríba, gẹ́gẹ́ bí Òfin ṣe sọ.
35 Tí wọ́n bá fẹ́ mọ nǹkan kan, kí wọ́n béèrè lọ́wọ́ ọkọ wọn nílé, nítorí ohun ìtìjú ni kí obìnrin máa sọ̀rọ̀ nínú ìjọ.
36 Ṣé ọ̀dọ̀ yín ni ọ̀rọ̀ Ọlọ́run ti wá ni àbí ọ̀dọ̀ yín nìkan ni ó dé?
37 Tí ẹnikẹ́ni bá rò pé òun jẹ́ wòlíì tàbí pé òun ní ẹ̀bùn ẹ̀mí, kí ó gbà pé àwọn ohun tí mò ń kọ sí yín jẹ́ àṣẹ Olúwa.
38 Àmọ́ tí ẹnì kan ò bá kà á sí, a ò ní ka òun náà sí.
39 Nítorí náà, ẹ̀yin ará mi, ẹ máa wá ọ̀nà láti sọ tẹ́lẹ̀, síbẹ̀ náà, ẹ má ka fífi èdè fọ̀ léèwọ̀.
40 Àmọ́ ẹ jẹ́ kí ohun gbogbo máa ṣẹlẹ̀ lọ́nà tó bójú mu àti létòlétò.
16 Ní ti àwọn ohun tí ẹ fẹ́ kó jọ fún àwọn ẹni mímọ́, ẹ lè tẹ̀ lé ìlànà tí mo fún àwọn ìjọ tó wà ní Gálátíà.
2 Ní gbogbo ọjọ́ kìíní ọ̀sẹ̀, kí kálukú yín ya ohun kan sọ́tọ̀ bí agbára rẹ̀ bá ṣe tó, kó má bàa sí pé ẹ̀ ń kó nǹkan jọ nígbà tí mo bá dé.
3 Àmọ́ nígbà tí mo bá dé ọ̀dọ̀ yín, màá ní kí àwọn ọkùnrin tí ẹ fọwọ́ sí nínú àwọn lẹ́tà yín   kó ẹ̀bùn àtọkànwá yín lọ sí Jerúsálẹ́mù.
4 Àmọ́, tí mo bá rí i pé ó yẹ kí èmi náà lọ síbẹ̀, wọ́n á bá mi lọ.
5 Ṣùgbọ́n màá wá sọ́dọ̀ yín tí mo bá ti kọjá ní Makedóníà, torí mo máa gba Makedóníà kọjá;
6 ó sì ṣeé ṣe kí n dúró tàbí kí n tiẹ̀ lo ìgbà òtútù pẹ̀lú yín, kí ẹ lè sìn mí dé ọ̀nà ibi tí mo bá ń lọ.
7 Torí mi ò kàn fẹ́ rí yín fẹ́rẹ́ tí mo bá ń kọjá, nítorí mo ní in lọ́kàn láti lo ìgbà díẹ̀ lọ́dọ̀ yín, tí Jèhófà bá yọ̀ǹda.
8 Àmọ́ màá wà ní Éfésù títí di ìgbà Àjọyọ̀ Pẹ́ńtíkọ́sì,
9 nítorí ilẹ̀kùn ńlá ti ṣí sílẹ̀ fún mi láti ṣe iṣẹ́ púpọ̀, àmọ́ ọ̀pọ̀ alátakò ló wà.
10 Tóò, tí Tímótì bá dé, ẹ rí i pé kò sí ohun kankan tó ń bà á lẹ́rù láàárín yín, nítorí iṣẹ́ Jèhófà ló ń ṣe, bí èmi náà ti ń ṣe.
11 Nítorí náà, kí ẹnikẹ́ni má ṣe fojú kéré rẹ̀. Ẹ yọ̀ǹda rẹ̀ kó máa lọ ní àlàáfíà, kó lè wá sọ́dọ̀ mi, torí mò ń dúró dè é pẹ̀lú àwọn ará.
12 Ní ti Àpólò arákùnrin wa, mo pàrọwà fún un gidigidi láti tẹ̀ lé àwọn ará wá sọ́dọ̀ yín. Àmọ́ kò tíì fẹ́ wá báyìí, ó máa wá nígbà tí àyè bá ṣí sílẹ̀ fún un.
13 Ẹ wà lójúfò, ẹ dúró gbọn-in nínú ìgbàgbọ́, ẹ ṣe bí ọkùnrin, ẹ di alágbára.
14 Ẹ máa fi ìfẹ́ ṣe gbogbo ohun tí ẹ bá ń ṣe.
15 Ní báyìí, mo rọ̀ yín, ẹ̀yin ará: Ẹ mọ̀ pé agbo ilé Sítéfánásì ni àkọ́so Ákáyà àti pé wọ́n ti yọ̀ǹda ara wọn láti máa ṣe ìránṣẹ́ fún àwọn ẹni mímọ́.
16 Kí ẹ̀yin náà máa tẹrí ba fún irú àwọn èèyàn bẹ́ẹ̀ àti fún gbogbo àwọn tó ń fọwọ́ sowọ́ pọ̀, tí wọ́n sì ń ṣiṣẹ́ kára.
17 Inú mi dùn pé Sítéfánásì àti Fọ́túnátù pẹ̀lú Ákáíkọ́sì wà níbí, nítorí wọ́n ń ṣe àwọn ohun tí ẹ̀ bá máa ṣe ká ní ẹ wà níbí.
18 Wọ́n ti mú ìtura bá ẹ̀mí mi àti tiyín. Nítorí náà, ẹ máa ka irú àwọn èèyàn bẹ́ẹ̀ sí.
19 Àwọn ìjọ tó wà ní Éṣíà kí yín. Ákúílà àti Pírísíkà pẹ̀lú ìjọ tó wà ní ilé wọn kí yín tayọ̀tayọ̀ nínú Olúwa.
20 Gbogbo àwọn ará kí yín. Ẹ fi ìfẹnukonu mímọ́ kí ara yín.
21 Ìkíni èmi Pọ́ọ̀lù nìyí, tí mo fi ọwọ́ ara mi kọ.
22 Tí ẹnikẹ́ni kò bá nífẹ̀ẹ́ Olúwa, kí ó di ẹni ègún. Ìwọ Olúwa wa, máa bọ̀!
23 Kí inú rere àìlẹ́tọ̀ọ́sí Jésù Olúwa wà pẹ̀lú yín.
24 Kí ìfẹ́ mi wà pẹ̀lú gbogbo yín nínú Kristi Jésù.
1 Pọ́ọ̀lù, àpọ́sítélì Kristi Jésù nípasẹ̀ ìfẹ́ Ọlọ́run àti Tímótì arákùnrin wa, sí ìjọ Ọlọ́run tó wà ní Kọ́ríńtì, títí kan gbogbo ẹni mímọ́ tó wà ní gbogbo Ákáyà:
2 Kí ẹ ní inú rere àìlẹ́tọ̀ọ́sí àti àlàáfíà látọ̀dọ̀ Ọlọ́run, Baba wa àti Jésù Kristi Olúwa.
3 Ìyìn ni fún Ọlọ́run àti Baba Olúwa wa Jésù Kristi, Baba àánú oníjẹ̀lẹ́ńkẹ́ àti Ọlọ́run ìtùnú gbogbo,
4 ẹni tó ń tù wá nínú nínú gbogbo àdánwò wa, kí a lè fi ìtùnú tí a gbà lọ́dọ̀ rẹ̀ tu àwọn míì nínú lábẹ́ àdánwò èyíkéyìí tí wọ́n bá wà.
5 Torí pé bí ìyà tí à ń jẹ nítorí Kristi ṣe pọ̀, bẹ́ẹ̀ náà ni ìtùnú tí à ń rí gbà nípasẹ̀ Kristi ṣe pọ̀.
6 Nígbà náà, tí a bá dojú kọ àdánwò, torí ìtùnú àti ìgbàlà yín ni; tí a bá sì ń tù wá nínú, torí kí ẹ lè rí ìtùnú ni, èyí tó máa jẹ́ kí ẹ lè fara da ìyà kan náà tí à ń jẹ.
7 Ìrètí wa lórí yín dájú, nítorí a mọ̀ pé bí ẹ ṣe ń jìyà bíi tiwa, bẹ́ẹ̀ ni ẹ máa rí ìtùnú bíi tiwa.
8 Ẹ̀yin ará, a fẹ́ kí ẹ mọ̀ nípa ìpọ́njú tó bá wa ní ìpínlẹ̀ Éṣíà. A wà nínú ìdààmú tó lé kenkà, kódà ó kọjá agbára wa, a ò tiẹ̀ mọ̀ pé ẹ̀mí wa ò ní bọ́.
9 Ká sòótọ́, ṣe ló ń ṣe wá bíi pé a ti gba ìdájọ́ ikú. Èyí jẹ́ kí a má bàa gbẹ́kẹ̀ lé ara wa, àmọ́ ká lè gbẹ́kẹ̀ lé Ọlọ́run tó ń gbé òkú dìde.
10 Ó gbà wá sílẹ̀ látinú irú ewu ikú tó lágbára bẹ́ẹ̀, ó sì máa gbà wá sílẹ̀, òun la gbẹ́kẹ̀ lé pé á máa gbà wá sílẹ̀ nìṣó.
11 Ẹ̀yin náà lè máa fi ìrawọ́ ẹ̀bẹ̀ yín ràn wá lọ́wọ́, kí ọ̀pọ̀lọpọ̀ lè máa dúpẹ́ nítorí wa pé a rí inú rere gbà, èyí tó jẹ́ ìdáhùn àdúrà ọ̀pọ̀ èèyàn.
12 Nítorí ohun tí a fi ń yangàn nìyí, ẹ̀rí ọkàn wa ń jẹ́rìí pé a ti fi ìjẹ́mímọ́ àti òótọ́ inú lọ́nà ti Ọlọ́run hùwà nínú ayé, pàápàá sí yín, kì í ṣe pẹ̀lú ọgbọ́n ti ara, àmọ́ pẹ̀lú inú rere àìlẹ́tọ̀ọ́sí Ọlọ́run.
13 Lóòótọ́, àwọn nǹkan tí ẹ lè kà kí ẹ sì lóye nìkan là ń kọ ránṣẹ́ sí yín, mo sì retí pé ẹ̀ẹ́ túbọ̀ lóye àwọn nǹkan yìí ní ẹ̀kúnrẹ́rẹ́,
14 bí ẹ̀yin náà ṣe mọ̀ dé àyè kan pé a wà lára ohun tí ẹ lè fi yangàn, bí ẹ̀yin pẹ̀lú ṣe máa jẹ́ fún wa ní ọjọ́ Olúwa wa Jésù.
15 Torí náà, pẹ̀lú ìdánilójú yìí, mo fẹ́ kọ́kọ́ wá sọ́dọ̀ yín tẹ́lẹ̀, kí ẹ lè ní ìdí láti dunnú lẹ́ẹ̀kan sí i;
16 torí mo fẹ́ bẹ̀ yín wò tí mo bá ń lọ sí Makedóníà, kí n sì tún pa dà sọ́dọ̀ yín tí mo bá ń bọ̀ láti Makedóníà, lẹ́yìn náà kí ẹ sìn mí dé ọ̀nà Jùdíà.
17 Tóò, nígbà tí mo ní irú nǹkan yìí lọ́kàn, mi ò fojú kékeré wo ọ̀rọ̀ náà, àbí mo ṣe bẹ́ẹ̀? Àbí ẹran ara ló mú kí n fẹ́ ṣe bẹ́ẹ̀, tí mo wá ń sọ pé “Bẹ́ẹ̀ ni, bẹ́ẹ̀ ni” àmọ́ tí mo tún ń sọ pé “Bẹ́ẹ̀ kọ́, bẹ́ẹ̀ kọ́”?
18 Àmọ́ Ọlọ́run ṣeé gbẹ́kẹ̀ lé pé ohun tí a sọ fún yín kì í ṣe “bẹ́ẹ̀ ni” kó tún wá jẹ́ “bẹ́ẹ̀ kọ́.”
19 Nítorí Ọmọ Ọlọ́run, Jésù Kristi, tí a wàásù rẹ̀ láàárín yín, ìyẹn nípasẹ̀ èmi àti Sílífánù pẹ̀lú Tímótì, kò di “bẹ́ẹ̀ ni” kó tún wá jẹ́ “bẹ́ẹ̀ kọ́,” àmọ́ “bẹ́ẹ̀ ni” ti di “bẹ́ẹ̀ ni” nínú ọ̀rọ̀ tirẹ̀.
20 Nítorí bó ṣe wù kí àwọn ìlérí Ọlọ́run pọ̀ tó, wọ́n ti di “bẹ́ẹ̀ ni” nípasẹ̀ rẹ̀. Torí náà, ipasẹ̀ rẹ̀ pẹ̀lú ni à ń ṣe “Àmín” sí Ọlọ́run, èyí tó ń fi ògo fún un nípasẹ̀ wa.
21 Àmọ́ Ọlọ́run ni ẹni tó ń mú kó dájú pé àwa àti ẹ̀yin jẹ́ ti Kristi, òun ló sì yàn wá.
22 Ó tún fi èdìdì rẹ̀ sórí wa, ó sì ti fún wa ní àmì ìdánilójú ohun tó ń bọ̀, ìyẹn ẹ̀mí tó wà nínú ọkàn wa.
23 Mo fi Ọlọ́run ṣe ẹlẹ́rìí ara mi pé torí kí n má bàa tún kó ẹ̀dùn ọkàn bá yín ni mi ò ṣe tíì wá sí Kọ́ríńtì.
24 Kì í ṣe pé a jẹ́ ọ̀gá lórí ìgbàgbọ́ yín, àmọ́ a jọ ń ṣiṣẹ́ kí ẹ lè máa láyọ̀, torí ìgbàgbọ́ yín ló mú kí ẹ dúró.
2 Mo ti pinnu lọ́kàn mi pé mi ò ní wá sọ́dọ̀ yín nínú ìbànújẹ́ mọ́.
2 Torí tí mo bá bà yín nínú jẹ́, ta ló máa múnú mi dùn tí kì í bá ṣe ẹni tí mo bà nínú jẹ́?
3 Ìdí tí mo fi kọ ìwé tí mo kọ sí yín ni pé, tí mo bá dé mi ò ní banú jẹ́ lórí àwọn tó yẹ kí n máa yọ̀ nítorí wọn, torí ó dá mi lójú pé ohun tó ń fún mi láyọ̀ ń fún gbogbo yín náà láyọ̀.
4 Nítorí nínú ọ̀pọ̀ ìpọ́njú àti ìdààmú ọkàn ni mo kọ̀wé sí yín pẹ̀lú ọ̀pọ̀ omijé, kì í ṣe láti bà yín nínú jẹ́, àmọ́ ó jẹ́ láti mú kí ẹ mọ bí ìfẹ́ tí mo ní sí yín ṣe jinlẹ̀ tó.
5 Tí ẹnikẹ́ni bá ti fa ìbànújẹ́, èmi kọ́ ló bà nínú jẹ́, gbogbo yín ni dé àyè kan. Mi ò fẹ́ kí ọ̀rọ̀ mi le koko jù.
6 Ìbáwí tó múná tí èyí tó pọ̀ jù lára yín ti fún irú ẹni bẹ́ẹ̀ ti tó;
7 ní báyìí, ṣe ló yẹ kí ẹ dárí jì í tinútinú, kí ẹ sì tù ú nínú, kí ìbànújẹ́ tó pọ̀ lápọ̀jù má bàa bò ó mọ́lẹ̀.
8 Torí náà, mo gbà yín níyànjú pé kí ẹ jẹ́ kó mọ̀ pé ẹ nífẹ̀ẹ́ òun.
9 Ìdí nìyí tí mo tún fi kọ̀wé sí yín: kí n lè mọ̀ bóyá ẹ máa ṣe ohun tó fi hàn pé ẹ jẹ́ onígbọràn nínú ohun gbogbo.
10 Tí ẹ bá dárí ohunkóhun ji ẹnikẹ́ni, èmi náà ṣe bẹ́ẹ̀. Kódà, ohunkóhun tí mo bá ti dárí rẹ̀ jini (ìyẹn tí mo bá ti dárí ohunkóhun jini) ó jẹ́ nítorí yín níwájú Kristi,
11 kí Sátánì má bàa fi ọgbọ́nkọ́gbọ́n borí wa, nítorí a mọ àwọn ọgbọ́n rẹ̀.
12 Nígbà tí mo dé Tíróásì láti kéde ìhìn rere nípa Kristi, tí ilẹ̀kùn kan sì ṣí fún mi nínú Olúwa,
13 ẹ̀mí mi ò lélẹ̀ torí mi ò rí Títù  arákùnrin mi. Torí náà, mo dágbére fún wọn, mo sì forí lé Makedóníà.
14 Àmọ́ ọpẹ́ ni fún Ọlọ́run, ẹni tó máa ń darí wa nínu ìjáde àwọn tó ń yọ ayọ̀ ìṣẹ́gun pẹ̀lú Kristi, tó sì ń tipasẹ̀ wa mú kí òórùn ìmọ̀ nípa rẹ̀ ta sánsán dé ibi gbogbo!
15 Nítorí lójú Ọlọ́run, a jẹ́ òórùn dídùn ti Kristi, tó ń ta sánsán láàárín àwọn tó ń rí ìgbàlà àti láàárín àwọn tó ń ṣègbé;
16 lójú àwọn tó ń ṣègbé, a jẹ́ òórùn ikú tó ń yọrí sí ikú, lójú àwọn tó ń rí ìgbàlà, a jẹ́ òórùn dídùn ti ìyè tó ń yọrí sí ìyè. Ta ló sì kúnjú ìwọ̀n fún nǹkan wọ̀nyí?
17 Àwa ni, nítorí a kì í ṣe akirità ọ̀rọ̀ Ọlọ́run bí ọ̀pọ̀ èèyàn ṣe jẹ́, àmọ́ à ń fi òótọ́ inú sọ̀rọ̀ bí Ọlọ́run ṣe rán wa, àní, níwájú Ọlọ́run àti gẹ́gẹ́ bí ọmọ ẹ̀yìn Kristi.
3 Ṣé ká tún bẹ̀rẹ̀ sí í dámọ̀ràn ara wa ni? Àbí, ṣé a tún nílò lẹ́tà ìdámọ̀ràn sí yín tàbí látọ̀dọ̀ yín bíi ti àwọn kan ni?
2 Ẹ̀yin fúnra yín ni lẹ́tà wa, tí a kọ sára ọkàn wa, tí gbogbo aráyé mọ̀, tí wọ́n sì ń kà.
3 Nítorí ó ṣe kedere pé ẹ jẹ́ lẹ́tà Kristi tí àwa gẹ́gẹ́ bí òjíṣẹ́ kọ, kì í ṣe yíǹkì la fi kọ ọ́, ẹ̀mí Ọlọ́run alààyè ni, kì í sì í ṣe ara wàláà òkúta la kọ ọ́ sí, ara wàláà ti ẹran ara ni, ìyẹn sára ọkàn.
4 A ní irú ìgbọ́kànlé yìí nínú Ọlọ́run nípasẹ̀ Kristi.
5 Kì í ṣe pé àwa fúnra wa kúnjú ìwọ̀n láti ṣe ohunkóhun, Ọlọ́run ló ń mú ká kúnjú ìwọ̀n,
6 ẹni tó mú ká kúnjú ìwọ̀n lóòótọ́ láti jẹ́ òjíṣẹ́ májẹ̀mú tuntun kan, kì í ṣe ti àkọsílẹ̀ òfin, àmọ́ ó jẹ́ ti ẹ̀mí; torí àkọsílẹ̀ òfin ń dáni lẹ́bi ikú, àmọ́ ẹ̀mí ń sọni di ààyè.
7 Ní báyìí, tí àkójọ òfin tó ń mú ikú wá, tí a fi àwọn lẹ́tà fín sára àwọn òkúta bá wá pẹ̀lú ògo tó pọ̀ débi pé àwọn ọmọ Ísírẹ́lì ò lè wo ojú Mósè nítorí ògo ojú rẹ̀, ògo tó jẹ́ pé ó máa dópin,
8 ṣé iṣẹ́ tí ẹ̀mí ń ṣe kò ní ní ògo tó pọ̀ ju bẹ́ẹ̀ lọ ni?
9 Nítorí tí àkójọ òfin tó ń mú ìdálẹ́bi wá bá ní ògo, ǹjẹ́ iṣẹ́ tó ń mú ká pe àwọn èèyàn ní olódodo kò ní ní ògo tó jù bẹ́ẹ̀ lọ?
10 Kódà, èyí tí a ti ṣe lógo tẹ́lẹ̀ ti pàdánù ògo rẹ̀ nítorí ògo tó ju tirẹ̀ lọ.
11 Nítorí tí a bá mú èyí tó máa dópin wá pẹ̀lú ògo, ǹjẹ́ ògo èyí tí á máa wà nìṣó kò ní pọ̀ ju bẹ́ẹ̀ lọ?
12 Torí pé a ní irú ìrètí yìí, a lẹ́nu ọ̀rọ̀,
13 a kò sì ṣe bíi ti Mósè nígbà tó ń fi nǹkan bo ojú rẹ̀, kí àwọn ọmọ Ísírẹ́lì má bàa tẹjú mọ́ òpin ohun tó máa pa rẹ́.
14 Àmọ́ èrò inú wọn ò ṣiṣẹ́ dáadáa mọ́. Nítorí títí di òní yìí, a kò ká ìbòjú yẹn kúrò tí a bá ń ka májẹ̀mú láéláé, torí ipasẹ̀ Kristi nìkan la fi ń mú un kúrò.
15 Kódà, títí di òní, nígbàkigbà tí wọ́n bá ń ka ìwé Mósè, ìbòjú máa ń bo ọkàn wọn.
16 Àmọ́ nígbà tẹ́nì kan bá yíjú sí Jèhófà, ìbòjú náà á ká kúrò.
17 Jèhófà ni Ẹ̀mí náà, ibi tí ẹ̀mí Jèhófà bá sì wà, òmìnira á wà níbẹ̀.
18 Bí a ṣe ń fi ojú tí a kò fi nǹkan bò gbé ògo Jèhófà yọ bíi dígí, gbogbo wa ni à ń pa lára dà sí àwòrán kan náà láti ògo dé ògo, bí Jèhófà tó jẹ́ Ẹ̀mí náà ti ṣe gẹ́lẹ́.
4 Nígbà náà, torí pé ipasẹ̀ àánú tí a fi hàn sí wa la fi rí iṣẹ́ òjíṣẹ́ yìí gbà, a kò juwọ́ sílẹ̀.
2 Àmọ́ a ti kọ àwọn ohun ìtìjú tí kò ṣeé gbọ́ sétí sílẹ̀ pátápátá, a kò rin ìrìn ẹ̀tàn, bẹ́ẹ̀ ni a kò ṣe àbùlà ọ̀rọ̀ Ọlọ́run; àmọ́ bí a ṣe ń fi òtítọ́ hàn kedere, à ń dámọ̀ràn ara wa fún ẹ̀rí ọkàn gbogbo èèyàn níwájú Ọlọ́run.
3 Tí ìhìn rere tí à ń kéde bá wà lábẹ́ ìbòjú lóòótọ́, á jẹ́ pé ó wà lábẹ́ ìbòjú láàárín àwọn tó ń ṣègbé,
4 láàárín àwọn tí ọlọ́run ètò àwọn nǹkan yìí ti fọ́ ojú inú àwọn aláìgbàgbọ́, kí ìmọ́lẹ̀ ìhìn rere ológo nípa Kristi, ẹni tó jẹ́ àwòrán Ọlọ́run, má bàa mọ́lẹ̀ wọlé.
5 Nítorí kì í ṣe ara wa là ń wàásù rẹ̀, Jésù Kristi là ń wàásù gẹ́gẹ́ bí Olúwa, a sì ń sọ pé a jẹ́ ẹrú yín nítorí Jésù.
6 Torí Ọlọ́run ni ẹni tó sọ pé: “Kí ìmọ́lẹ̀ tàn láti inú òkùnkùn,” ó sì ti tan ìmọ́lẹ̀ sí ọkàn wa láti mú kí ìmọ̀ ológo nípa Ọlọ́run mọ́lẹ̀ nípasẹ̀ ojú Kristi.
7 Àmọ́ ṣá o, a ní ìṣúra yìí nínú àwọn ohun èlò tí a fi amọ̀ ṣe, kí agbára tó kọjá ti ẹ̀dá lè jẹ́ ti Ọlọ́run, kó má sì jẹ́ látọ̀dọ̀ wa.
8 Wọ́n há wa gádígádí ní gbogbo ọ̀nà, àmọ́ kò le débi tí a ò fi lè yíra; ọkàn wa dà rú, àmọ́ kì í ṣe láìsí ọ̀nà àbáyọ rárá;
9 wọ́n ṣe inúnibíni sí wa, àmọ́ a ò pa wá tì; wọ́n gbé wa ṣánlẹ̀, àmọ́ a ò pa run.
10 Nínú ara wa, ìgbà gbogbo là ń fara da ìyà àti ewu ikú tí Jésù dojú kọ, kí ìgbésí ayé Jésù lè hàn kedere lára wa.
11 Nítorí ìgbà gbogbo ni wọ́n ń mú kí àwa tí a wà láàyè fojú kojú pẹ̀lú ikú nítorí Jésù, kí ìgbésí ayé Jésù lè hàn kedere nínú ara kíkú wa.
12 Torí náà, ikú wà lẹ́nu iṣẹ́ nínú wa, àmọ́ ìyè wà lẹ́nu iṣẹ́ nínú yín.
13 Ní báyìí, torí a ní ẹ̀mí ìgbàgbọ́ kan náà, irú èyí tí a kọ nípa rẹ̀ pé: “Mo ní ìgbàgbọ́, torí náà mo sọ̀rọ̀”; àwa náà ní ìgbàgbọ́, torí náà a sọ̀rọ̀,
14 bí a ṣe mọ̀ pé Ẹni tó gbé Jésù dìde máa gbé àwa náà dìde pẹ̀lú Jésù, ó sì máa mú àwa pẹ̀lú yín wá síwájú rẹ̀.
15 Gbogbo èyí jẹ́ nítorí yín, kí inú rere àìlẹ́tọ̀ọ́sí tó ń pọ̀ sí i lè túbọ̀ pọ̀ gidigidi, nítorí àwọn púpọ̀ sí i tó ń dúpẹ́ lọ́wọ́ Ọlọ́run ń fi ògo fún un.
16 Nítorí náà, a kò juwọ́ sílẹ̀, kódà bí ẹni tí a jẹ́ ní òde bá tilẹ̀ ń joro, ó dájú pé ẹni tí a jẹ́ ní inú ń di ọ̀tun láti ọjọ́ dé ọjọ́.
17 Bó tiẹ̀ jẹ́ pé ìpọ́njú náà jẹ́ fún ìgbà díẹ̀, kò sì lágbára, ó ń yọrí sí ògo fún wa, ògo tí ó tóbi gan-an, tí ó sì jẹ́ ti ayérayé;
18 bí a ṣe ń tẹ ojú wa mọ́ àwọn ohun tí a kò rí dípò àwọn ohun tí à ń rí. Nítorí àwọn ohun tí à ń rí wà fún ìgbà díẹ̀, àmọ́ àwọn ohun tí a kò rí máa wà títí ayérayé.
5 Nítorí a mọ̀ pé tí ilé wa ní ayé bá wó, ìyẹn àgọ́ yìí, Ọlọ́run máa fún wa ní ilé míì, ilé tí a kò fi ọwọ́ kọ́, tó jẹ́ ti ayérayé ní ọ̀run.
2 Nítorí à ń kérora nínú ilé yìí lóòótọ́, ó sì ń wù wá gan-an pé ká gbé èyí tó wà fún wa láti ọ̀run wọ̀,
3 kí ó lè jẹ́ pé, nígbà tí a bá gbé e wọ̀, a ò ní wà ní ìhòòhò.
4 Kódà, àwa tí a wà nínú àgọ́ yìí ń kérora, ìdààmú bò wá mọ́lẹ̀, torí pé a ò fẹ́ bọ́ èyí kúrò, àmọ́ a fẹ́ gbé èkejì wọ̀, kí ìyè lè gbé èyí tó lè kú mì.
5 Ọlọ́run ni ẹni tó múra wa sílẹ̀ fún ohun yìí gan-an, ó fún wa ní ẹ̀mí láti fi ṣe àmì ìdánilójú ohun tó ń bọ̀.
6 Nítorí náà, a jẹ́ onígboyà nígbà gbogbo, a sì mọ̀ pé nígbà tí ilé wa ṣì wà nínú ara yìí, a kò sí lọ́dọ̀ Olúwa,
7 nítorí à ń rìn nípa ìgbàgbọ́, kì í ṣe nípa ohun tí à ń rí.
8 A jẹ́ onígboyà, ó sì tẹ́ wa lọ́rùn pé kí a má ṣe wà nínú ara, kí a sì fi ọ̀dọ̀ Olúwa ṣe ilé wa.
9 Torí náà, bóyá a wà nílé pẹ̀lú rẹ̀ àbí a ò sí lọ́dọ̀ rẹ̀, ohun tí a fẹ́ ni pé kó tẹ́wọ́ gbà wá.
10 Nítorí gbogbo wa ló máa fara hàn níwájú ìjókòó ìdájọ́ Kristi, kí kálukú lè gba èrè àwọn ohun tó ṣe nígbà tó wà nínú ara, ì báà jẹ́ rere tàbí búburú.
11 Torí náà, nígbà tí a ti mọ ohun tí ìbẹ̀rù Olúwa jẹ́, à ń yí àwọn èèyàn lérò pa dà, àmọ́ Ọlọ́run mọ̀ wá dáadáa. Síbẹ̀, mo lérò pé ẹ̀rí ọkàn ẹ̀yin náà mọ̀ wá dáadáa.
12 Kì í ṣe pé a tún ń dámọ̀ràn ara wa fún yín, àmọ́ à ń fún yín ní ohun tí á mú kí ẹ máa fi wá yangàn, kí ẹ lè rí nǹkan sọ fún àwọn tó ń fi ohun tó wà lóde yangàn, tí kì í ṣe ohun tó wà nínú ọkàn.
13 Tí orí wa bá yí, nítorí Ọlọ́run ni; tí orí wa bá pé, nítorí tiyín ni.
14 Nítorí ìfẹ́ tí Kristi ní sọ ọ́ di dandan fún wa, torí ohun tí a ti pinnu nìyí, pé ọkùnrin kan kú fún gbogbo èèyàn; nípa bẹ́ẹ̀, gbogbo wọn ti kú.
15 Ó sì kú fún gbogbo wọn kí àwọn tó wà láàyè má ṣe tún wà láàyè fún ara wọn mọ́, bí kò ṣe fún ẹni tó kú fún wọn, tí a sì gbé dìde.
16 Nítorí náà, láti ìsinsìnyí lọ, a ò fojú tara wo ẹnikẹ́ni mọ́. Bí a tilẹ̀ ń fojú tara wo Kristi tẹ́lẹ̀, ó dájú pé a ò fojú yẹn wò ó mọ́.
17 Nítorí náà, tí ẹnikẹ́ni bá wà ní ìṣọ̀kan pẹ̀lú Kristi, ó ti di ẹ̀dá tuntun; àwọn ohun àtijọ́ ti kọjá lọ; wò ó! àwọn ohun tuntun ti dé.
18 Àmọ́ ohun gbogbo wá látọ̀dọ̀ Ọlọ́run, ẹni tó tipasẹ̀ Kristi mú wa pa dà bá ara rẹ̀ rẹ́, tó sì fún wa ní iṣẹ́ òjíṣẹ́ ìpadàrẹ́,
19 ìyẹn ni pé Ọlọ́run mú ayé kan pa dà bá ara rẹ̀ rẹ́ nípasẹ̀ Kristi, kò ka àwọn àṣemáṣe wọn sí wọn lọ́rùn, ó sì fi ọ̀rọ̀ ìpadàrẹ́ sí ìkáwọ́ wa.
20 Nítorí náà, a jẹ́ ikọ̀ tó ń dípò fún Kristi, bíi pé Ọlọ́run ń pàrọwà nípasẹ̀ wa. Gẹ́gẹ́ bí ẹni tó ń dípò fún Kristi, a bẹ̀bẹ̀ pé: “Ẹ pa dà bá Ọlọ́run rẹ́.”
21 Ẹni tí kò mọ ẹ̀ṣẹ̀ ni ó sọ di ẹ̀ṣẹ̀ fún wa, kí a lè di olódodo lójú Ọlọ́run nípasẹ̀ rẹ̀.
6 Bí a ṣe ń bá a ṣiṣẹ́, à ń rọ̀ yín pé kí ẹ má ṣe gba inú rere àìlẹ́tọ̀ọ́sí Ọlọ́run, kí ẹ sì pàdánù ohun tó wà fún.
2 Nítorí ó sọ pé: “Ní àkókò ìtẹ́wọ́gbà, mo gbọ́ ọ̀rọ̀ rẹ, ní ọjọ́ ìgbàlà, mo ràn ọ́ lọ́wọ́.” Wò ó! Ìsinsìnyí gan-an ni àkókò ìtẹ́wọ́gbà. Wò ó! Ìsinsìnyí ni ọjọ́ ìgbàlà.
3 A ò ṣe ohun tó lè fa ìkọ̀sẹ̀ lọ́nàkọnà, kí iṣẹ́ òjíṣẹ́ wa má bàa ní àbùkù;
4 àmọ́ ní gbogbo ọ̀nà, à ń dámọ̀ràn ara wa bí òjíṣẹ́ Ọlọ́run, nínú ọ̀pọ̀ ìfaradà, nínú ìpọ́njú, nínú àìní, nínú ìṣòro,
5 nínú lílù, nínú ẹ̀wọ̀n, nínú rúkèrúdò, nínú iṣẹ́ àṣekára, nínú àìsùn, nínú àìrí oúnjẹ jẹ;
6 nínú jíjẹ́ mímọ́, nínú ìmọ̀, nínú sùúrù, nínú inú rere, nínú ẹ̀mí mímọ́, nínú ìfẹ́ tí kò ní ẹ̀tàn,
7 nínú ọ̀rọ̀ òtítọ́, nínú agbára Ọlọ́run; nípasẹ̀ àwọn ohun ìjà òdodo lọ́wọ́ ọ̀tún àti lọ́wọ́ òsì,
8 nínú ògo àti àbùkù, nínú ìròyìn burúkú àti ìròyìn rere. Wọ́n kà wá sí ẹlẹ́tàn, síbẹ̀ a jẹ́ olóòótọ́,
9 bí ẹni tí a kò mọ̀, síbẹ̀ a dá wa mọ̀, bí ẹni tó ń kú lọ, síbẹ̀, wò ó! a wà láàyè, bí ẹni tí wọ́n fìyà jẹ, síbẹ̀ a kò fà wá lé ikú lọ́wọ́,
10 bí ẹni tó ń kárí sọ àmọ́ à ń yọ̀ nígbà gbogbo, bí aláìní àmọ́ à ń sọ ọ̀pọ̀ di ọlọ́rọ̀, bí ẹni tí kò ní nǹkan kan, síbẹ̀ a ní ohun gbogbo.
11 A ti la ẹnu wa láti bá yín sọ̀rọ̀, ẹ̀yin ará Kọ́ríńtì, a sì ti ṣí ọkàn wa sílẹ̀ pátápátá.
12 Ìfẹ́ tí a ní sí yín kò ní ààlà, àmọ́ ẹ ti pààlà sí ìfẹ́ oníjẹ̀lẹ́ńkẹ́ tí ẹ ní sí wa.
13 Torí náà, mò ń bá yín sọ̀rọ̀ bí ẹni ń bá àwọn ọmọ mi sọ̀rọ̀, ẹ̀yin náà, ẹ ṣí ọkàn yín sílẹ̀ pátápátá.
14 Ẹ má fi àìdọ́gba so pọ̀ pẹ̀lú àwọn aláìgbàgbọ́. Nítorí àjọṣe wo ni òdodo àti ìwà tí kò bófin mu ní? Tàbí kí ló pa ìmọ́lẹ̀ àti òkùnkùn pọ̀?
15 Bákan náà, ìṣọ̀kan wo ló wà láàárín Kristi àti Bélíálì? Àbí kí ló pa onígbàgbọ́ àti aláìgbàgbọ́ pọ̀?
16 Kí ló pa òrìṣà pọ̀ mọ́ tẹ́ńpìlì Ọlọ́run? Nítorí àwa jẹ́ tẹ́ńpìlì Ọlọ́run alààyè; bí Ọlọ́run ṣe sọ pé: “Èmi yóò máa gbé láàárín wọn, èmi yóò sì máa rìn láàárín wọn, èmi yóò jẹ́ Ọlọ́run wọn, wọn yóò sì di èèyàn mi.”
17 “‘Nítorí náà, ẹ jáde kúrò láàárín wọn, kí ẹ sì ya ara yín sọ́tọ̀,’ ni Jèhófà wí, ‘ẹ má fọwọ́ kan ohun àìmọ́ mọ́’”; “‘màá sì gbà yín wọlé.’”
18 “‘Màá di bàbá yín, ẹ ó sì di ọmọkùnrin àti ọmọbìnrin mi,’ ni Jèhófà, Olódùmarè wí.”
7 Nítorí náà, ẹ̀yin ẹni ọ̀wọ́n, nígbà tí a ti gba àwọn ìlérí yìí, ẹ jẹ́ kí a wẹ ara wa mọ́ kúrò nínú gbogbo ẹ̀gbin ti ara àti ti ẹ̀mí, kí a jẹ́ mímọ́ pátápátá nínú ìbẹ̀rù Ọlọ́run.
2 Ẹ fàyè gbà wá nínú ọkàn yín. A kò ṣe àìtọ́ sí ẹnì kankan, a kò sọ ẹnì kankan dìbàjẹ́, a kò sì yan ẹnì kankan jẹ.
3 Mi ò sọ èyí láti dá yín lẹ́bi. Nítorí mo ti sọ ṣáájú pé ẹ wà lọ́kàn wa, bóyá a kú àbí a wà láàyè.
4 Mo lè bá yín sọ̀rọ̀ fàlàlà. Mò ń fi yín yangàn púpọ̀. Ara tù mí gan-an, kódà ayọ̀ mi kún nínú gbogbo ìpọ́njú wa.
5 Ní tòótọ́, nígbà tí a dé Makedóníà, ara ò tù wá rárá, ṣe ni wọ́n ń fìyà jẹ wá ní gbogbo ọ̀nà—ìjà wà lóde, ìbẹ̀rù wà nínú.
6 Àmọ́ Ọlọ́run tó ń tu àwọn tí ìrẹ̀wẹ̀sì bá nínú, ti tù wá nínú bí Títù ṣe wà pẹ̀lú wa;
7 síbẹ̀, kì í ṣe bó ṣe wà pẹ̀lú wa nìkan, àmọ́ bó ṣe rí ìtùnú gbà nítorí yín, tó sọ fún wa pé ó ń wù yín láti rí mi, bí ẹ ṣe ń kẹ́dùn púpọ̀ àti bí ọ̀rọ̀ mi ṣe jẹ yín lọ́kàn; torí náà, ṣe ni ayọ̀ mi pọ̀ sí i.
8 Nítorí ká ní mo tiẹ̀ fi lẹ́tà mi bà yín nínú jẹ́, mi ò kábàámọ̀ rẹ̀. Ká tiẹ̀ ní mo kọ́kọ́ kábàámọ̀ rẹ̀, (bí mo ṣe rí i pé lẹ́tà yẹn bà yín nínú jẹ́, bó tiẹ̀ jẹ́ fún ìgbà díẹ̀,)
9 ní báyìí, inú mi ń dùn, kì í kàn ṣe torí pé a bà yín nínú jẹ́, àmọ́ torí pé ìbànújẹ́ yìí mú kí ẹ ronú pìwà dà. A bà yín nínú jẹ́ ní ọ̀nà Ọlọ́run, kí ẹ má bàa fara pa nítorí wa.
10 Nítorí ìbànújẹ́ ní ọ̀nà Ọlọ́run ń múni ronú pìwà dà, ó sì ń yọrí sí ìgbàlà láìfi àbámọ̀ kún un; àmọ́ ìbànújẹ́ ti ayé ń mú ikú wá.
11 Ẹ wo bí ìbànújẹ́ tó bá yín ní ọ̀nà Ọlọ́run ṣe mú kí ẹ túbọ̀ máa fìtara ṣe nǹkan, bẹ́ẹ̀ ni, ó mú kí ẹ wẹ ara yín mọ́, ó múnú bí yín sí àìtọ́ tó wáyé, ó mú kí ẹ bẹ̀rù Ọlọ́run, ó mú kí ìfẹ́ Ọlọ́run wà lọ́kàn yín, ó mú kí ẹ nítara, ó sì mú kí ẹ ṣe àtúnṣe sí àìtọ́ náà! Ní gbogbo ọ̀nà, ẹ ti fi hàn pé ẹ jẹ́ mímọ́ nínú ọ̀ràn yìí.
12 Òótọ́ ni pé mo kọ̀wé sí yín, àmọ́ kì í ṣe torí ẹni tó ṣe àìtọ́ ni mo ṣe kọ ọ́ tàbí torí ẹni tí wọ́n ṣe àìtọ́ sí, ṣùgbọ́n ó jẹ́ nítorí kó lè hàn kedere láàárín yín pé ẹ̀ ń fìtara ṣe nǹkan tí a sọ fún yín níwájú Ọlọ́run.
13 Ìdí nìyẹn tí a fi rí ìtùnú gbà. Àmọ́ yàtọ̀ sí ìtùnú tí a rí gbà, ìdùnnú wa tún pọ̀ sí i lórí ayọ̀ tí Títù ní, nítorí gbogbo yín mára tu ẹ̀mí rẹ̀.
14 Mo ti fi yín yangàn lójú rẹ̀, ojú ò sì tì mí; bí gbogbo ohun tí a sọ fún yín ṣe jẹ́ òótọ́, bẹ́ẹ̀ ni bí a ṣe fi yín yangàn níwájú Títù ṣe jẹ́ òótọ́.
15 Bákan náà, ìfẹ́ oníjẹ̀lẹ́ńkẹ́ tó ní sí yín ń pọ̀ sí i bó ṣe ń rántí ìgbọràn gbogbo yín, bí ẹ ṣe gbà á pẹ̀lú ìbẹ̀rù àti ìwárìrì.
16 Inú mi dùn pé ní gbogbo ọ̀nà, mo lè fọkàn tán yín.
8 Ní báyìí, ẹ̀yin ará, a fẹ́ kí ẹ mọ̀ nípa inú rere àìlẹ́tọ̀ọ́sí tí Ọlọ́run fún àwọn ìjọ tó wà ní Makedóníà.
2 Nígbà tí àdánwò ńlá pọ́n wọn lójú, ayọ̀ tó gba ọkàn wọn bí wọ́n tiẹ̀ jẹ́ òtòṣì paraku fi hàn pé wọ́n ní ọrọ̀ nípa tẹ̀mí, torí pé wọ́n lawọ́ lọ́nà tó ṣàrà ọ̀tọ̀.
3 Bí agbára wọn ṣe gbé e tó ni, bẹ́ẹ̀ ni, mo jẹ́rìí sí i, kódà ó kọjá agbára wọn,
4 ṣe ni wọ́n lo ìdánúṣe, tí wọ́n ń bẹ̀ wá taratara pé kí a fún wọn láǹfààní láti ṣe ọrẹ, kí wọ́n lè ní ìpín nínú iṣẹ́ òjíṣẹ́ ìrànwọ́ fún àwọn ẹni mímọ́.
5 Kì í ṣe bí a ṣe retí nìkan, àmọ́ lákọ̀ọ́kọ́, wọ́n fi ara wọn fún Olúwa àti fún àwa nípasẹ̀ ìfẹ́ Ọlọ́run.
6 Torí náà, a fún Títù ní ìṣírí pé, bó ṣe bẹ̀rẹ̀ iṣẹ́ yìí láàárín yín, kó parí gbígba àwọn ọrẹ yìí lọ́dọ̀ yín.
7 Síbẹ̀ náà, bí ẹ ṣe pọ̀ nínú ohun gbogbo, nínú ìgbàgbọ́ àti ọ̀rọ̀ àti ìmọ̀ àti nínú fífi ìtara ṣe gbogbo nǹkan àti nínú ìfẹ́ tí a ní fún yín, kí ẹ pọ̀ nínú bí ẹ ṣe ń fúnni ní ọrẹ.
8 Kì í ṣe láti pàṣẹ fún yín ni mo ṣe ń sọ àwọn nǹkan yìí, ó jẹ́ kí ẹ lè mọ bí àwọn míì ṣe ń fi ìtara ṣe nǹkan àti pé kí n lè dán ìfẹ́ yín wò láti mọ bó ṣe jinlẹ̀ tó.
9 Nítorí ẹ mọ inú rere àìlẹ́tọ̀ọ́sí Jésù Kristi Olúwa wa, pé bó tilẹ̀ jẹ́ ọlọ́rọ̀, ó di aláìní nítorí yín, kí ẹ lè di ọlọ́rọ̀ nípasẹ̀ àìní rẹ̀.
10 Mo sọ èrò mi lórí èyí pé: Àǹfààní yín ni èyí wà fún, bó ṣe jẹ́ pé lọ́dún kan sẹ́yìn, ẹ bẹ̀rẹ̀ sí í ṣe é, àmọ́ kì í ṣe ìyẹn nìkan, ẹ tún fi hàn pé ó wù yín láti ṣe é.
11 Torí náà, ní báyìí, ẹ parí ohun tí ẹ ti bẹ̀rẹ̀, kó lè jẹ́ pé bó ṣe yá yín lára nígbà tí ẹ bẹ̀rẹ̀ náà ló ń yá yín lára títí ẹ ó fi parí rẹ̀, bí agbára yín ṣe gbé e tó.
12 Nítorí tó bá ti jẹ́ pé ó yá èèyàn lára, á túbọ̀ ṣe ìtẹ́wọ́gbà, ìyẹn tó bá jẹ́ ohun tí èèyàn ní ló fi ṣe é, kì í ṣe ohun tí èèyàn kò ní.
13 Nítorí mi ò fẹ́ kó rọrùn fún àwọn míì, kó wá nira fún ẹ̀yin;
14 ṣùgbọ́n kí nǹkan lè dọ́gba, kí ohun tó ṣẹ́ kù lọ́dọ̀ yín ní báyìí dí àìní wọn, kí ohun tó ṣẹ́ kù lọ́dọ̀ wọn sì dí àìtó yín, ìyẹn á jẹ́ kí nǹkan lè dọ́gba.
15 Bó ṣe wà lákọsílẹ̀ pé: “Ẹni tó ní púpọ̀, ohun tó ní kò pọ̀ jù, ẹni tó sì ní díẹ̀, ohun tó ní kò kéré jù.”
16 Tóò, ọpẹ́ ni fún Ọlọ́run tó fi irú ìtara tí a ní fún yín sínú ọkàn Títù,
17 torí pé ó ti gbé ìgbésẹ̀ lórí ìṣírí tó rí gbà lóòótọ́, ó sì ń wù ú gan-an ni, kódà òun fúnra rẹ̀ ló pinnu láti wá sọ́dọ̀ yín.
18 Àmọ́ à ń rán arákùnrin kan pẹ̀lú rẹ̀, ẹni tí òkìkí rẹ̀ nínú iṣẹ́ ìhìn rere ti kàn dé gbogbo ìjọ.
19 Kì í ṣe ìyẹn nìkan, àwọn ìjọ tún yàn án pé kó máa bá wa rìnrìn àjò bí a ṣe ń pín àwọn ọrẹ yìí fún ògo Olúwa, tí a sì ń fi ẹ̀rí hàn pé a múra tán láti ṣèrànwọ́.
20 Nípa báyìí, à ń kíyè sára kí ẹnikẹ́ni má bàa rí àléébù nínú wa lórí bí a ṣe ń pín ọrẹ àtinúwá tí àwọn èèyàn ṣe.
21 Nítorí à ‘ń fi òótọ́ inú ṣe ohun gbogbo, kì í ṣe níwájú Jèhófà nìkan, àmọ́ níwájú àwọn èèyàn pẹ̀lú.’
22 Yàtọ̀ síyẹn, à ń rán arákùnrin wa pẹ̀lú wọn, ẹni tí a ti dán wò lọ́pọ̀ ìgbà, tí a sì ti rí i pé ó já fáfá nínú ọ̀pọ̀ nǹkan, àmọ́ ní báyìí, ó ti túbọ̀ já fáfá torí ìgbọ́kànlé tó lágbára tó ní nínú yín.
23 Tí ohunkóhun bá wà tó ń kọ yín lóminú nípa Títù, alábàákẹ́gbẹ́ mi ni, a sì jọ ń ṣiṣẹ́ fún ire yín; tí ohunkóhun bá sì wà tó ń kọ yín lóminú nípa àwọn arákùnrin wa, àpọ́sítélì àwọn ìjọ ni wọ́n, wọ́n sì ń fi ògo fún Kristi.
24 Nítorí náà, ẹ máa ṣe ohun tó fi hàn pé ẹ nífẹ̀ẹ́ wọn, kí ẹ sì jẹ́ kí àwọn ìjọ mọ ìdí tí a fi ń fi yín yangàn.
9 Ní ti iṣẹ́ òjíṣẹ́ tó wà fún àwọn ẹni mímọ́, kò pọn dandan kí n kọ̀wé sí yín,
2 torí mo mọ bó ṣe ń yá yín lára, mo sì fi ń yangàn lójú àwọn ará Makedóníà, pé ó ti pé ọdún kan báyìí tí Ákáyà ti múra tán, ìtara yín sì ti mú kí èyí tó pọ̀ jù nínú wọn gbára dì.
3 Àmọ́ mò ń rán àwọn arákùnrin náà sí yín, kí gbogbo bí a ṣe ń fi yín yangàn má bàa já sí asán nínú ọ̀ràn yìí, kí ẹ sì lè múra tán lóòótọ́, bí mo ṣe sọ pé ẹ máa ṣe.
4 Àìjẹ́ bẹ́ẹ̀, tí àwọn ará Makedóníà bá bá mi wá, tí wọ́n sì rí i pé ẹ ò múra sílẹ̀, ìtìjú á bá wa, ká má ṣẹ̀ṣẹ̀ sọ ẹ̀yin, torí pé a fọkàn tán yín.
5 Nítorí náà, mo wò ó pé ó ṣe pàtàkì láti fún àwọn arákùnrin náà ní ìṣírí pé kí wọ́n wá sọ́dọ̀ yín ṣáájú àkókò, kí wọ́n sì múra ọ̀pọ̀ ẹ̀bùn tí ẹ ti ṣèlérí sílẹ̀, kí èyí lè wà nílẹ̀ gẹ́gẹ́ bí ọrẹ àtinúwá, kì í ṣe gẹ́gẹ́ bí ohun tí èèyàn fipá gbà.
6 Àmọ́ ní ti èyí, ẹni tó bá ń fúnrúgbìn díẹ̀ máa kórè díẹ̀, ẹni tó bá sì ń fúnrúgbìn yanturu máa kórè yanturu.
7 Kí kálukú ṣe gẹ́gẹ́ bí ó ti pinnu nínú ọkàn rẹ̀, kì í ṣe pẹ̀lú lílọ́ra tàbí lábẹ́ àfipáṣe, nítorí Ọlọ́run nífẹ̀ẹ́ ẹni tó ń fúnni pẹ̀lú ìdùnnú.
8 Yàtọ̀ síyẹn, Ọlọ́run lè mú kí gbogbo inú rere àìlẹ́tọ̀ọ́sí rẹ̀ pọ̀ gidigidi fún yín, kí ẹ lè máa ní ànító ohun gbogbo nígbà gbogbo, kí ẹ sì tún ní ọ̀pọ̀ rẹpẹtẹ fún iṣẹ́ rere gbogbo.
9 (Bó ṣe wà lákọsílẹ̀ pé: “Ó ti pín nǹkan fún àwọn èèyàn káàkiri, ó ti fún àwọn aláìní. Òdodo rẹ̀ wà títí láé.”
10 Ẹni tó ń pèsè irúgbìn lọ́pọ̀ yanturu fún afúnrúgbìn àti oúnjẹ fún jíjẹ máa pèsè irúgbìn, ó máa sọ ọ́ di púpọ̀ fún yín láti gbìn, á sì mú èso òdodo yín pọ̀ sí i.)
11 Ọlọ́run ti bù kún yín ní gbogbo ọ̀nà, kí ẹ lè máa fúnni lóríṣiríṣi ọ̀nà, èyí sì ń mú ká máa dúpẹ́ lọ́wọ́ Ọlọ́run;
12 nítorí iṣẹ́ òjíṣẹ́ tí ẹ̀ ń ṣe fún àwọn èèyàn kì í ṣe láti fún àwọn ẹni mímọ́ ní ohun tí wọ́n nílò nìkan, ó tún máa mú kí ọ̀pọ̀ èèyàn máa fi ọpẹ́ fún Ọlọ́run.
13 Ohun tí iṣẹ́ òjíṣẹ́ ìrànwọ́ yìí ń ṣe jẹ́ ẹ̀rí, èyí sì ń mú kí wọ́n máa yin Ọlọ́run lógo torí pé ẹ̀ ń ṣègbọràn sí ìhìn rere nípa Kristi, bí ẹ ṣe kéde fún àwọn èèyàn, tí ẹ sì jẹ́ ọ̀làwọ́ nínú ọrẹ tí ẹ̀ ń ṣe fún wọn àti fún gbogbo èèyàn.
14 Wọ́n fi ìfẹ́ hàn sí yín bí wọ́n ṣe ń rawọ́ ẹ̀bẹ̀ fún yín, torí inú rere àìlẹ́tọ̀ọ́sí Ọlọ́run títayọ tó wà lórí yín.
15 Ọpẹ́ ni fún Ọlọ́run nítorí ẹ̀bùn ọ̀fẹ́ rẹ̀ tí kò ṣeé ṣàpèjúwe.
10 Èmi fúnra mi, Pọ́ọ̀lù, fi ìwà tútù àti inú rere Kristi bẹ̀ yín, torí ẹ̀ ń fojú ẹni yẹpẹrẹ wò mí tí a bá ríra lójúkojú, àmọ́ ẹ̀ ń fojú ẹni tó le wò mí tí mi ò bá sí lọ́dọ̀ yín.
2 Mo bẹ̀bẹ̀ pé tí mo bá wà lọ́dọ̀ yín, mi ò ní nílò láti fi ọwọ́ líle tí mo gbà pé ó yẹ mú àwọn tí wọ́n rò pé à ń rìn nípa ti ara.
3 Bí a tiẹ̀ ń rìn nípa ti ara, kì í ṣe ohun tí a jẹ́ nínú ara la fi ń jagun.
4 Nítorí àwọn ohun ìjà wa kì í ṣe ti ara, àmọ́ Ọlọ́run ti mú kí wọ́n lágbára láti borí àwọn nǹkan tó ti fìdí múlẹ̀ gbọn-in gbọn-in.
5 Nítorí à ń borí àwọn ìrònú àti gbogbo ohun gíga tí kò bá ìmọ̀ Ọlọ́run mu, a sì ń mú gbogbo ìrònú lẹ́rú kí ó lè ṣègbọràn sí Kristi;
6 a ti múra tán láti fìyà jẹ ẹnikẹ́ni tó bá ṣàìgbọràn, ní gbàrà tí ẹ bá ti bẹ̀rẹ̀ sí í ṣègbọràn délẹ̀délẹ̀.
7 Ẹ̀ ń wo àwọn nǹkan bí wọ́n ṣe rí lójú. Bí ẹnikẹ́ni bá dá ara rẹ̀ lójú pé òun jẹ́ ti Kristi, kí ó rántí òtítọ́ yìí pé: Bí òun ṣe jẹ́ ti Kristi, bẹ́ẹ̀ ni àwa náà ṣe jẹ́ ti Kristi.
8 Nítorí ká tiẹ̀ sọ pé mo yangàn díẹ̀ jù nípa àṣẹ tí Olúwa fún wa láti gbé yín ró, tí kì í ṣe láti fà yín lulẹ̀, ìtìjú ò ní bá mi.
9 Nítorí mi ò fẹ́ kó dà bíi pé mò ń fi àwọn lẹ́tà mi dẹ́rù bà yín.
10 Wọ́n ń sọ pé: “Àwọn lẹ́tà rẹ̀ le, wọ́n sì lágbára, àmọ́ tí òun fúnra rẹ̀ bá dé, bí ẹni tí kò lókun nínú ló rí, ọ̀rọ̀ kò sì dá lẹ́nu rẹ̀.”
11 Kí irú àwọn ẹni bẹ́ẹ̀ gbà pé ohun tí a sọ nínú àwọn lẹ́tà wa nígbà tí a kò sí lọ́dọ̀ yín náà la máa ṣe nígbà tí a bá wà lọ́dọ̀ yín.
12 Nítorí a ò jẹ́ ka ara wa mọ́ àwọn tó ń dámọ̀ràn ara wọn, a ò sì fara wé wọn. Bí wọ́n ṣe ń gbé ara wọn yẹ̀ wò, tí wọ́n sì ń fi ara wọn wéra, fi hàn pé wọn kò ní òye.
13 Síbẹ̀, a ò ní yangàn kọjá ààlà àwọn ìpínlẹ̀ tí a yàn fún wa, inú ààlà agbègbè tí Ọlọ́run pín fún wa, tó sì mú kó lọ jìnnà, kódà dé ọ̀dọ̀ yín la máa wà.
14 Ní ti gidi, a ò kọjá àyè wa nígbà tí a wá sọ́dọ̀ yín, torí àwa la kọ́kọ́ mú ìhìn rere nípa Kristi dé ọ̀dọ̀ yín.
15 Kì í ṣe pé à ń yangàn kọjá ààlà àwọn ìpínlẹ̀ tí a yàn fún wa lórí iṣẹ́ ẹlòmíì, àmọ́ a retí pé, bí ìgbàgbọ́ yín ṣe ń lágbára sí i, ohun tí a ṣe náà á máa pọ̀ sí i láàárín ìpínlẹ̀ wa. Nígbà náà, a máa túbọ̀ pọ̀ sí i,
16 kí a lè kéde ìhìn rere fún àwọn ìlú tó wà ní ìkọjá ọ̀dọ̀ yín, kí a má bàa máa fi iṣẹ́ tí ẹlòmíì ti ṣe ní ìpínlẹ̀ rẹ̀ yangàn.
17 “Ṣùgbọ́n ẹni tó bá fẹ́ yangàn, kí ó máa fi Jèhófà yangàn.”
18 Nítorí kì í ṣe ẹni tó ń dámọ̀ràn ara rẹ̀ ni a tẹ́wọ́ gbà, bí kò ṣe ẹni tí Jèhófà dámọ̀ràn.
13 Ìgbà kẹta nìyí tí màá wá sọ́dọ̀ yín. “Nípa ẹ̀rí ẹni méjì tàbí mẹ́ta, a ó fìdí gbogbo ọ̀rọ̀ múlẹ̀.”
2 Bí mi ò tiẹ̀ sí lọ́dọ̀ yín báyìí, ṣe ló dà bíi pé mo wà pẹ̀lú yín lẹ́ẹ̀kejì, mo sì ti kìlọ̀ fún àwọn tó ti dẹ́ṣẹ̀ tẹ́lẹ̀ àti fún gbogbo àwọn yòókù pé, tí mo bá tún pa dà wá, mi ò ní ṣàìbá wọn wí,
3 bó ṣe jẹ́ pé ẹ̀ ń wá ẹ̀rí tó fi hàn pé Kristi, tí kì í ṣe aláìlera nínú ọ̀rọ̀ yín àmọ́ tó jẹ́ alágbára láàárín yín, ló ń gbẹnu mi sọ̀rọ̀.
4 Ní tòótọ́, wọ́n kàn án mọ́gi nítorí àìlera, àmọ́ ó wà láàyè nípasẹ̀ agbára Ọlọ́run. Lóòótọ́, àwa náà jẹ́ aláìlera pẹ̀lú rẹ̀, àmọ́ a máa wà láàyè pẹ̀lú rẹ̀ nípasẹ̀ agbára Ọlọ́run tó wà lórí yín.
5 Ẹ máa dán ara yín wò bóyá ẹ wà nínú ìgbàgbọ́; ẹ máa wádìí ohun tí ẹ̀yin fúnra yín jẹ́. Àbí ẹ ò mọ̀ pé Jésù Kristi wà ní ìṣọ̀kan pẹ̀lú yín? Àfi tí a ò bá tẹ́wọ́ gbà yín.
6 Lóòótọ́, mo retí pé ẹ máa mọ̀ pé a kì í ṣe ẹni tí a kò tẹ́wọ́ gbà.
7 Ní báyìí, àdúrà wa sí Ọlọ́run ni pé kí ẹ má ṣe ohun tí kò tọ́, kì í ṣe torí kó lè hàn pé ẹni ìtẹ́wọ́gbà ni wá, àmọ́ ó jẹ́ torí kí ẹ lè máa ṣe ohun tó dáa, kódà tó bá tiẹ̀ dà bíi pé a kì í ṣe ẹni ìtẹ́wọ́gbà.
8 Nítorí a ò lè ṣe nǹkan kan láti rẹ́yìn òtítọ́, àfi ká ṣe nǹkan láti ti òtítọ́ lẹ́yìn.
9 Inú wa máa ń dùn nígbàkigbà tí a bá jẹ́ aláìlera àmọ́ tí ẹ̀yin jẹ́ alágbára. Ohun tí a sì ń gbàdúrà fún nìyí, pé kí ẹ ṣàtúnṣe.
10 Ìdí nìyẹn tí mo fi kọ àwọn nǹkan yìí nígbà tí mi ò sí lọ́dọ̀ yín, kó lè jẹ́ pé nígbà tí mo bá wá sọ́dọ̀ yín, mi ò ní le koko tí mo bá ń lo àṣẹ tí Olúwa fún mi, láti gbéni ró, tí kì í ṣe láti yani lulẹ̀.
11 Tóò, ẹ̀yin ará, ẹ máa yọ̀, ẹ máa ṣe ìyípadà, ẹ máa gba ìtùnú, ẹ máa ronú níṣọ̀kan, ẹ máa gbé ní àlàáfíà; Ọlọ́run ìfẹ́ àti àlàáfíà yóò sì wà pẹ̀lú yín.
12 Ẹ fi ìfẹnukonu mímọ́ kí ara yín.
13 Gbogbo àwọn ẹni mímọ́ kí yín.
14 Kí inú rere àìlẹ́tọ̀ọ́sí Jésù Kristi Olúwa àti ìfẹ́ Ọlọ́run àti ẹ̀mí mímọ́ tí à ń jọlá rẹ̀ wà pẹ̀lú gbogbo yín.
4 Ní báyìí, mo sọ pé nígbà tí ajogún náà bá ṣì jẹ́ ọmọdé, kò yàtọ̀ sí ẹrú, bó tilẹ̀ jẹ́ olúwa ohun gbogbo,
2 àmọ́ ó wà lábẹ́ àwọn alábòójútó àti àwọn ìríjú títí di ọjọ́ tí bàbá rẹ̀ ti yàn.
3 Bákan náà, ní tiwa, nígbà tí a wà lọ́mọdé, àwọn èrò àti ìṣe ayé ń mú wa lẹ́rú.
4 Àmọ́ nígbà tí àkókò tó, Ọlọ́run rán Ọmọ rẹ̀, ẹni tí obìnrin bí, tí ó sì wà lábẹ́ òfin,
5 kí ó lè ra àwọn tó wà lábẹ́ òfin, kí ó sì tipa bẹ́ẹ̀ tú wọn sílẹ̀, kí a lè rí ìsọdọmọ gbà.
6 Nítorí pé ẹ jẹ́ ọmọ, Ọlọ́run ti rán ẹ̀mí Ọmọ rẹ̀ sínú ọkàn wa, ó sì ń ké jáde pé: “Ábà, Bàbá!”
7 Torí náà, ẹ kì í ṣe ẹrú mọ́, ọmọ ni yín; tí ẹ bá sì jẹ́ ọmọ, ẹ tún jẹ́ ajogún nípasẹ̀ Ọlọ́run.
8 Síbẹ̀, nígbà tí ẹ kò mọ Ọlọ́run, ẹ̀ ń ṣẹrú àwọn tí kì í ṣe ọlọ́run.
9 Àmọ́ ní báyìí tí ẹ ti mọ Ọlọ́run, tàbí ká kúkú sọ pé, tí Ọlọ́run ti mọ̀ yín, kí ló dé tí ẹ tún ń pa dà sí àwọn ohun àkọ́bẹ̀rẹ̀ tó jẹ́ aláìlera àti aláìníláárí, tí ẹ sì tún fẹ́ ṣẹrú wọn?
10 Ẹ̀ ń pa àwọn ọjọ́ àti oṣù àti àsìkò àti ọdún mọ́ délẹ̀délẹ̀.
11 Ẹ̀rù ń bà mí nítorí yín, kó má lọ jẹ́ pé lásán ni gbogbo wàhálà tí mo ṣe lórí yín.
12 Ẹ̀yin ará, mo bẹ̀ yín, ẹ dà bí èmi, nítorí èmi náà ti máa ń ṣe bíi tiyín tẹ́lẹ̀. Ẹ ò ṣe àìtọ́ kankan sí mi.
13 Ṣùgbọ́n ẹ mọ̀ pé àìsàn tó ṣe mí ló jẹ́ kí n kọ́kọ́ láǹfààní láti kéde ìhìn rere fún yín.
14 Bó tiẹ̀ jẹ́ pé àdánwò ni àìlera mi jẹ́ fún yín, ẹ ò fojú pa mí rẹ́, ẹ ò sì kórìíra mi; àmọ́ ṣe lẹ gbà mí bí áńgẹ́lì Ọlọ́run, bíi Kristi Jésù.
15 Ibo ni ayọ̀ tí ẹ ní tẹ́lẹ̀ wà? Nítorí mo jẹ́rìí yín pé, ká ló ṣeé ṣe ni, ẹ lè yọ ojú yín fún mi.
16 Ṣé mo ti wá di ọ̀tá yín torí pé mo sọ òótọ́ fún yín ni?
17 Àwọn kan ń wá ọ̀nà lójú méjèèjì láti fà yín sábẹ́ ara wọn, àmọ́ kì í ṣe fún ire yín; ṣe ni wọ́n fẹ́ fà yín kúrò lọ́dọ̀ mi, kó lè máa yá yín lára láti tẹ̀ lé wọn.
18 Síbẹ̀, ó dáa tí ẹnì kan bá ń wá yín lójú méjèèjì fún ire yín, tí kì í ṣe nígbà tí mo bá wà lọ́dọ̀ yín nìkan,
19 ẹ̀yin ọmọ mi kéékèèké, tí mo tún tìtorí yín wà nínú ìrora ìbímọ títí ẹ ó fi lè gbé Kristi yọ nínú yín.
20 Ó wù mí kí n wà lọ́dọ̀ yín ní báyìí, kí n sì sọ̀rọ̀ lọ́nà tó yàtọ̀, torí ọkàn mi ń dààmú nítorí yín.
21 Ẹ sọ fún mi, ẹ̀yin tí ẹ fẹ́ wà lábẹ́ òfin, Ṣé ẹ ò gbọ́ ohun tí Òfin sọ ni?
22 Bí àpẹẹrẹ, ó wà lákọsílẹ̀ pé Ábúráhámù ní ọmọkùnrin méjì, ọ̀kan látọ̀dọ̀ ìránṣẹ́bìnrin, èkejì látọ̀dọ̀ obìnrin tó lómìnira;
23 àmọ́ èyí tí ìránṣẹ́bìnrin bí jẹ́ lọ́nà ti ẹ̀dá, èyí tí obìnrin tó lómìnira sì bí jẹ́ nípasẹ̀ ìlérí.
24 A lè fi àwọn nǹkan yìí ṣe àkàwé; àwọn obìnrin yìí dúró fún májẹ̀mú méjì, èyí tó wá láti Òkè Sínáì, tó ń bí ọmọ fún ìsìnrú, ni Hágárì.
25 Hágárì dúró fún Sínáì, òkè kan ní Arébíà, ó sì ṣe rẹ́gí pẹ̀lú Jerúsálẹ́mù ti òní, torí ó ń ṣẹrú pẹ̀lú àwọn ọmọ rẹ̀.
26 Àmọ́ Jerúsálẹ́mù ti òkè ní òmìnira, òun sì ni ìyá wa.
27 Nítorí ó wà lákọsílẹ̀ pé: “Máa yọ̀ ṣẹ̀ṣẹ̀, ìwọ àgàn tí kò bímọ; bú sígbe ayọ̀, ìwọ obìnrin tí kò ní ìrora ìbímọ; nítorí àwọn ọmọ obìnrin tó ti di ahoro pọ̀ ju ti obìnrin tó ní ọkọ lọ.”
28 Tóò, ẹ̀yin ará, ẹ̀yin náà jẹ́ ọmọ ìlérí bí Ísákì ṣe jẹ́.
29 Àmọ́ bó ṣe rí nígbà yẹn tí èyí tí a bí lọ́nà ti ẹ̀dá bẹ̀rẹ̀ sí í ṣe inúnibíni sí èyí tí a bí lọ́nà ti ẹ̀mí, bẹ́ẹ̀ náà ló ṣe rí ní báyìí.
30 Síbẹ̀, kí ni ìwé mímọ́ sọ? “Lé ìránṣẹ́bìnrin náà àti ọmọkùnrin rẹ̀ jáde, nítorí ọmọ ìránṣẹ́bìnrin náà kò ní bá ọmọ obìnrin tó lómìnira pín ogún lọ́nàkọnà.”
31 Nítorí náà, ẹ̀yin ará, a kì í ṣe ọmọ ìránṣẹ́bìnrin, ọmọ obìnrin tó lómìnira ni wá.
5 Kristi ti dá wa sílẹ̀ ká lè ní irú òmìnira yìí. Nítorí náà, ẹ dúró gbọn-in, ẹ má sì tọrùn bọ àjàgà ẹrú mọ́.
2 Ẹ wò ó! Èmi, Pọ́ọ̀lù, ń sọ fún yín pé tí ẹ bá dádọ̀dọ́, Kristi ò ní ṣe yín láǹfààní kankan.
3 Mo tún jẹ́rìí sí i pé dandan ni fún gbogbo ẹni tó bá dádọ̀dọ́ láti pa gbogbo Òfin mọ́.
4 Ẹ ti kúrò lọ́dọ̀ Kristi, ẹ̀yin tí ẹ fẹ́ kí a pè yín ní olódodo nípasẹ̀ òfin; ẹ ti yà kúrò nínú inú rere àìlẹ́tọ̀ọ́sí rẹ̀.
5 Ní tiwa, nínú ẹ̀mí, à ń dúró de òdodo tí à ń retí lójú méjèèjì, èyí tó ń wá látinú ìgbàgbọ́.
6 Torí nínú Kristi Jésù, ìdádọ̀dọ́ tàbí àìdádọ̀dọ́ kò ṣàǹfààní, ìgbàgbọ́ tó ń ṣiṣẹ́ nípasẹ̀ ìfẹ́ ló ṣàǹfààní.
7 Ẹ ti ń sáré dáadáa tẹ́lẹ̀. Ta ló dí yín lọ́wọ́ kí ẹ má ṣègbọràn sí òtítọ́ mọ́?
8 Irú èrò tí wọ́n fi yí yín lọ́kàn pa dà yìí kò wá látọ̀dọ̀ Ẹni tó ń pè yín.
9 Ìwúkàrà díẹ̀ ló ń mú gbogbo ìṣùpọ̀ wú.
10 Ọkàn mi balẹ̀ pé ẹ̀yin tí ẹ wà nínú Olúwa kò ní ronú lọ́nà míì; àmọ́, ẹni tó ń dá wàhálà sílẹ̀ fún yín, ẹnì yòówù kó jẹ́, yóò gba ìdájọ́ tó tọ́ sí i.
11 Ní tèmi, ẹ̀yin ará, tí mo bá ṣì ń wàásù ìdádọ̀dọ́, kí ló dé tí wọ́n tún ń ṣe inúnibíni sí mi? Tó bá jẹ́ bẹ́ẹ̀, òpó igi oró kì í ṣe ohun ìkọ̀sẹ̀ mọ́ fún àwọn tó ń ta kò mí.
12 Ó wù mí kí àwọn tó fẹ́ da àárín yín rú tẹ ara wọn lọ́dàá.
13 Ẹ̀yin ará, a pè yín kí ẹ lè ní òmìnira; kìkì pé kí ẹ má ṣe lo òmìnira yìí láti máa ṣe ìfẹ́ ti ara, àmọ́ ẹ jẹ́ kí ìfẹ́ máa mú kí ẹ sin ara yín bí ẹrú.
14 Nítorí a ti mú gbogbo Òfin ṣẹ nínú àṣẹ kan ṣoṣo, tó sọ pé: “Kí o nífẹ̀ẹ́ ọmọnìkejì rẹ bí ara rẹ.”
15 Tí ẹ bá wá ń bu ara yín jẹ, tí ẹ sì ń fa ara yín ya, ẹ ṣọ́ra kí ẹ má bàa pa ara yín run.
16 Àmọ́ mo sọ pé, Ẹ máa rìn nípa ẹ̀mí, ẹ kò sì ní ṣe ìfẹ́ ti ara rárá.
17 Nítorí ohun tí ara ń fẹ́ lòdì sí ohun tí ẹ̀mí ń fẹ́, ẹ̀mí sì lòdì sí ara; àwọn méjèèjì ta ko ara wọn, ìdí nìyẹn tí ẹ kò fi lè ṣe ohun tí ẹ fẹ́ ṣe.
18 Yàtọ̀ síyẹn, tí ẹ̀mí bá ń darí yín, ẹ kò sí lábẹ́ òfin.
19 Àwọn iṣẹ́ ti ara hàn kedere, àwọn sì ni ìṣekúṣe, ìwà àìmọ́, ìwà àìnítìjú,
20 ìbọ̀rìṣà, ìbẹ́mìílò, ìkórìíra, wàhálà, owú, inú fùfù, awuyewuye, ìpínyà, ẹ̀ya ìsìn,
21 ìlara, ìmutíyó, àwọn àríyá aláriwo àti irú àwọn nǹkan yìí. Mò ń kìlọ̀ fún yín ṣáájú nípa àwọn nǹkan yìí, lọ́nà kan náà tí mo gbà kìlọ̀ fún yín tẹ́lẹ̀, pé àwọn tó bá ń ṣe àwọn nǹkan yìí kò ní jogún Ìjọba Ọlọ́run.
22 Àmọ́, èso ti ẹ̀mí ni ìfẹ́, ayọ̀, àlàáfíà, sùúrù, inú rere, ìwà rere, ìgbàgbọ́,
23 ìwà tútù, ìkóra-ẹni-níjàánu. Kò sí òfin kankan tó lòdì sí irú àwọn nǹkan yìí.
24 Yàtọ̀ síyẹn, àwọn tó jẹ́ ti Kristi Jésù ti kan ẹran ara mọ́gi pẹ̀lú ohun tí ẹran ara ń fẹ́ àti ohun tó ń wù ú.
25 Tí a bá wà láàyè nípa ẹ̀mí, ẹ jẹ́ kí a máa rìn létòlétò nípa ẹ̀mí.
26 Ẹ má ṣe jẹ́ kí a di agbéraga, kí a má ṣe máa bá ara wa díje, kí a má sì máa jowú ara wa.
6 Ẹ̀yin ará, tí ẹnì kan bá tiẹ̀ ṣi ẹsẹ̀ gbé kó tó mọ̀, kí ẹ̀yin tí ẹ kúnjú ìwọ̀n nípa tẹ̀mí sapá láti fi pẹ̀lẹ́pẹ̀lẹ́ tọ́ ẹni náà sọ́nà. Àmọ́ kí ẹ máa kíyè sí ara yín lójú méjèèjì, kí a má bàa dẹ ẹ̀yin náà wò.
2 Ẹ máa bá ara yín gbé ẹrù tó wúwo, nípa bẹ́ẹ̀, ẹ ó mú òfin Kristi ṣẹ.
3 Tí ẹnì kan bá rò pé òun jẹ́ nǹkan kan nígbà tí kò jẹ́ nǹkan kan, ó ń tan ara rẹ̀ jẹ ni.
4 Àmọ́ kí kálukú máa yẹ ohun tó ń ṣe wò, nígbà náà, yóò láyọ̀ nítorí ohun tí òun fúnra rẹ̀ ṣe, kì í ṣe torí pé ó fi ara rẹ̀ wé ẹlòmíì.
5 Torí kálukú ló máa ru ẹrù ara rẹ̀.
6 Yàtọ̀ síyẹn, kí ẹni tí à ń kọ́ ní ọ̀rọ̀ náà máa ṣàjọpín ohun rere gbogbo pẹ̀lú ẹni tó ń kọ́ni ní irú ẹ̀kọ́ bẹ́ẹ̀.
7 Ẹ má ṣe jẹ́ kí ẹnikẹ́ni tàn yín jẹ: Ọlọ́run kò ṣeé tàn. Nítorí ohun tí èèyàn bá gbìn, òun ló máa ká;
8 torí pé ẹni tó bá ń fúnrúgbìn nítorí ara rẹ̀ máa ká ìdíbàjẹ́ látinú ara rẹ̀, àmọ́ ẹni tó bá ń fúnrúgbìn nítorí ẹ̀mí máa ká ìyè àìnípẹ̀kun látinú ẹ̀mí.
9 Nítorí náà, ẹ má ṣe jẹ́ kí a jáwọ́ nínú ṣíṣe rere, torí tí àkókò bá tó, a máa kórè rẹ̀ tí a ò bá jẹ́ kó rẹ̀ wá.
10 Tóò, nígbà tí a bá ti láǹfààní rẹ̀, ẹ jẹ́ ká máa ṣe rere fún gbogbo èèyàn, àmọ́ ní pàtàkì fún àwọn tó bá wa tan nínú ìgbàgbọ́.
11 Ẹ wo àwọn lẹ́tà gàdàgbà tí mo fi kọ̀wé sí yín ní ọwọ́ ara mi.
12 Gbogbo àwọn tí ó fẹ́ kí àwọn èèyàn ní èrò tó dáa nípa wọn nínú ara, ni àwọn tó fẹ́ sọ ọ́ di dandan fún yín pé kí ẹ dádọ̀dọ́, wọ́n sì ń ṣe bẹ́ẹ̀ kí a má bàa ṣe inúnibíni sí wọn nítorí òpó igi oró Kristi.
13 Nítorí àwọn tó ń dádọ̀dọ́ pàápàá kì í pa Òfin mọ́, àmọ́ wọ́n fẹ́ kí ẹ dádọ̀dọ́ kí wọ́n lè máa ti ara yín yangàn.
14 Ní tèmi, mi ò ní yangàn láé, àfi nípa òpó igi oró Olúwa wa Jésù Kristi, ẹni tí a tipasẹ̀ rẹ̀ sọ ayé di òkú lójú tèmi àti èmi lójú ti ayé.
15 Nítorí ìdádọ̀dọ́ tàbí àìdádọ̀dọ́ kọ́ ló ṣe pàtàkì, ẹ̀dá tuntun ló ṣe pàtàkì.
16 Ní ti gbogbo àwọn tó ń rìn létòlétò nínú ìlànà ìwà rere yìí, kí àlàáfíà àti àánú wà lórí wọn, bẹ́ẹ̀ ni, lórí Ísírẹ́lì Ọlọ́run.
17 Láti ìsinsìnyí lọ, kí ẹnikẹ́ni má dà mí láàmú mọ́, nítorí àpá ẹrú Jésù wà ní ara mi.
18 Ẹ̀yin ará, kí inú rere àìlẹ́tọ̀ọ́sí Olúwa wa Jésù Kristi wà pẹ̀lú ẹ̀mí tí ẹ̀ ń fi hàn. Àmín.
1 Pọ́ọ̀lù, àpọ́sítélì Kristi Jésù nípa ìfẹ́ Ọlọ́run, sí àwọn ẹni mímọ́ tó wà ní Éfésù, tí wọ́n jẹ́ olóòótọ́ nínú Kristi Jésù:
2 Kí ẹ ní inú rere àìlẹ́tọ̀ọ́sí àti àlàáfíà látọ̀dọ̀ Ọlọ́run, Baba wa àti Jésù Kristi Olúwa.
3 Ìyìn ni fún Ọlọ́run àti Baba Olúwa wa Jésù Kristi, torí ó ti fi gbogbo ìbùkún tẹ̀mí ní àwọn ibi ọ̀run jíǹkí wa nínú Kristi,
4 bí ó ṣe yàn wá láti wà ní ìṣọ̀kan pẹ̀lú rẹ̀ ṣáájú ìgbà pípilẹ̀ ayé, kí a lè jẹ́ mímọ́, kí a sì wà láìní àbààwọ́n níwájú rẹ̀ nínú ìfẹ́.
5 Nítorí ó ti yàn wá ṣáájú kí ó lè sọ wá dọmọ nípasẹ̀ Jésù Kristi, torí ohun tí ó wù ú tí ó sì fẹ́ nìyẹn,
6 kí a lè yìn ín nítorí inú rere àìlẹ́tọ̀ọ́sí rẹ̀ ológo tó fi jíǹkí wa nípasẹ̀ àyànfẹ́ rẹ̀.
7 Ipasẹ̀ ìràpadà tó fi ẹ̀jẹ̀ ọmọ rẹ̀ san ni a fi rí ìtúsílẹ̀, bẹ́ẹ̀ ni, ìdáríjì àwọn àṣemáṣe wa, nítorí ọlá inú rere àìlẹ́tọ̀ọ́sí rẹ̀.
8 Ó mú kí inú rere àìlẹ́tọ̀ọ́sí yìí pọ̀ gidigidi fún wa nínú gbogbo ọgbọ́n àti òye
9 bó ṣe jẹ́ ká mọ àṣírí mímọ́ nípa ìfẹ́ rẹ̀. Èyí bá ohun tó ń wù ú mu, ó sì tipa bẹ́ẹ̀ ṣètò
10 iṣẹ́ àbójútó kan láti kó ohun gbogbo jọ nínú Kristi nígbà tí àwọn àkókò tí a yàn bá tó, àwọn ohun tó wà ní ọ̀run àti àwọn ohun tó wà ní ayé. Bẹ́ẹ̀ ni, nínú ẹni
11 tí a wà níṣọ̀kan pẹ̀lú rẹ̀, tí a sì yàn wá láti jẹ́ ajogún pẹ̀lú rẹ̀, ní ti pé a ti yàn wá ṣáájú nítorí ohun tí ẹni tó ń ṣe ohun gbogbo fẹ́, bí ó ṣe ń pinnu ohun tó bá ìfẹ́ rẹ̀ mu,
12 kí iṣẹ́ ìsìn àwa tí a kọ́kọ́ nírètí nínú Kristi lè yìn ín lógo.
13 Àmọ́ ẹ̀yin náà nírètí nínú rẹ̀ lẹ́yìn tí ẹ gbọ́ ọ̀rọ̀ òtítọ́, ìyẹn ìhìn rere nípa ìgbàlà yín. Lẹ́yìn tí ẹ gbà á gbọ́, a fi ẹ̀mí mímọ́ tí a ṣèlérí gbé èdìdì lé yín nípasẹ̀ rẹ̀,
14 ẹ̀mí mímọ́ yìí jẹ́ àmì ìdánilójú ogún tí à ń retí, kí àwọn èèyàn Ọlọ́run lè rí ìtúsílẹ̀ nípasẹ̀ ìràpadà, sí ìyìn àti ògo rẹ̀.
15 Ìdí nìyẹn tó fi jẹ́ pé látìgbà tí èmi náà ti gbọ́ nípa ìgbàgbọ́ tí ẹ ní nínú Jésù Olúwa àti nípa ìfẹ́ tí ẹ fi hàn sí gbogbo àwọn ẹni mímọ́,
16 mi ò yéé dúpẹ́ nítorí yín. Mo sì ń dárúkọ yín nínú àdúrà mi,
17 pé kí Ọlọ́run Olúwa wa Jésù Kristi, Baba ògo, fún yín ní ẹ̀mí ọgbọ́n àti ti ìfihàn nínú ìmọ̀ tó péye nípa rẹ̀.
18 Ó ti la ojú inú yín, kí ẹ lè mọ ìrètí tí ó pè yín láti ní, kí ẹ lè mọ ọrọ̀ ológo tó fẹ́ fi ṣe ogún fún àwọn ẹni mímọ́
19 àti bí agbára rẹ̀ ṣe pọ̀ lórí àwa onígbàgbọ́ lọ́nà tó ta yọ. Èyí hàn nínú bí agbára ńlá rẹ̀ ṣe ń ṣiṣẹ́,
20 nígbà tó lò ó láti gbé Kristi dìde kúrò nínú ikú, tó sì mú un jókòó ní ọwọ́ ọ̀tún rẹ̀ ní àwọn ibi ọ̀run,
21 tí ó ga ju gbogbo ìjọba àti àṣẹ àti agbára àti ipò olúwa àti gbogbo orúkọ tí à ń pè, kì í ṣe nínú ètò àwọn nǹkan yìí nìkan, àmọ́ nínú èyí tó ń bọ̀ pẹ̀lú.
22 Ó tún fi ohun gbogbo sábẹ́ ẹsẹ̀ rẹ̀, ó sì fi í ṣe orí lórí ohun gbogbo nínú ìjọ,
23 èyí tó jẹ́ ara rẹ̀, tó sì jẹ́ ẹ̀kúnrẹ́rẹ́ ẹni tó ń fi ohun gbogbo kún inú ohun gbogbo.
2 Síwájú sí i, Ọlọ́run sọ yín di ààyè, bó tilẹ̀ jẹ́ pé ẹ ti kú nínú àṣemáṣe àti ẹ̀ṣẹ̀ yín,
2 nínú èyí tí ẹ ti rìn nígbà kan rí lọ́nà ti ètò àwọn nǹkan ayé yìí, lọ́nà ti ẹni tó ń darí àṣẹ afẹ́fẹ́, ẹ̀mí tó ń ṣiṣẹ́ nísinsìnyí nínú àwọn ọmọ aláìgbọràn.
3 Òótọ́ ni pé gbogbo wa ti wà láàárín wọn rí, tí à ń hùwà lọ́nà ti ara wa, tí à ń ṣe ohun tí ara wa fẹ́ àti èyí tí ọkàn wa rò, a sì jẹ́ ọmọ ìrunú bíi ti àwọn yòókù látìgbà tí wọ́n ti bí wa.
4 Àmọ́ Ọlọ́run, tí àánú rẹ̀ pọ̀, nítorí ìfẹ́ ńlá tó ní sí wa,
5 sọ wá di ààyè pẹ̀lú Kristi, kódà nígbà tí a kú nínú àwọn àṣemáṣe wa, inú rere àìlẹ́tọ̀ọ́sí rẹ̀ mú kí ẹ rí ìgbàlà.
6 Yàtọ̀ síyẹn, ó gbé wa dìde pa pọ̀, ó sì mú wa jókòó pa pọ̀ ní àwọn ibi ọ̀run ní ìṣọ̀kan pẹ̀lú Kristi Jésù,
7 pé nínú àwọn ètò àwọn nǹkan tó ń bọ̀, kó lè fi ọrọ̀ inú rere àìlẹ́tọ̀ọ́sí rẹ̀ tí ó ta yọ hàn nínú oore ọ̀fẹ́ rẹ̀ sí wa nínú Kristi Jésù.
8 Inú rere àìlẹ́tọ̀ọ́sí yìí ti mú kí ẹ rí ìgbàlà nípasẹ̀ ìgbàgbọ́, èyí kì í ṣe nípa agbára yín; ẹ̀bùn Ọlọ́run ni.
9 Bẹ́ẹ̀ ni, kì í ṣe nípa iṣẹ́, kí ẹnì kankan má bàa ní ìdí láti máa yangàn.
10 Iṣẹ́ ọwọ́ Ọlọ́run ni wá, ó dá wa ní ìṣọ̀kan pẹ̀lú Kristi Jésù ká lè ṣe àwọn iṣẹ́ rere, tí Ọlọ́run ti ṣètò sílẹ̀ fún wa láti máa ṣe.
11 Nítorí náà, ẹ rántí pé nígbà kan, ẹ̀yin tí ẹ wá látinú àwọn èèyàn orílẹ̀-èdè, ẹ̀yin ni àwọn tó dádọ̀dọ́ nínú ara látọwọ́ èèyàn ń pè ní aláìdádọ̀dọ́.
12 Lákòókò yẹn, ẹ ò ní Kristi, ẹ sì jẹ́ àjèjì sí àwọn ọmọ ìbílẹ̀ Ísírẹ́lì, ẹ tún jẹ́ àjèjì sí àwọn májẹ̀mú ìlérí náà; ẹ ò nírètí, ẹ ò sì ní Ọlọ́run nínú ayé.
13 Àmọ́ ní báyìí, tí ẹ wà ní ìṣọ̀kan pẹ̀lú Kristi Jésù, ẹ̀yin tí ẹ ti fìgbà kan jìnnà réré ti wá wà nítòsí nípasẹ̀ ẹ̀jẹ̀ Kristi.
14 Nítorí òun ni àlàáfíà wa, ẹni tó ṣe àwùjọ méjèèjì ní ọ̀kan, tó sì wó ògiri tó pààlà sáàárín wọn.
15 Ó lo ẹran ara rẹ̀ láti fòpin sí ọ̀tá náà, ìyẹn, Òfin tí àwọn àṣẹ àti ìlànà wà nínú rẹ̀, kí ó lè mú kí àwùjọ méjèèjì ṣọ̀kan pẹ̀lú ara rẹ̀, kí wọ́n lè di ẹni tuntun kan, kí ó sì mú àlàáfíà wá
16 àti pé kí ó lè mú àwùjọ méjèèjì wá sínú ara kan láti pa dà bá Ọlọ́run rẹ́ ní kíkún nípasẹ̀ òpó igi oró, nítorí ó ti fúnra rẹ̀ pa ọ̀tá náà.
17 Ó sì wá kéde ìhìn rere àlàáfíà fún ẹ̀yin tí ẹ jìnnà réré àti àlàáfíà fún àwọn tó wà nítòsí,
18 torí ipasẹ̀ rẹ̀ ni àwa àwùjọ méjèèjì fi lè wọlé sọ́dọ̀ Baba nípasẹ̀ ẹ̀mí kan.
19 Nítorí náà, ẹ kì í ṣe àjèjì tàbí ọmọ ilẹ̀ òkèèrè mọ́, àmọ́ ẹ jẹ́ aráàlú pẹ̀lú àwọn ẹni mímọ́, ẹ sì jẹ́ ara agbo ilé Ọlọ́run,
20 a sì ti kọ́ yín sórí ìpìlẹ̀ àwọn àpọ́sítélì àti àwọn wòlíì, nígbà tí Kristi Jésù fúnra rẹ̀ jẹ́ òkúta ìpìlẹ̀ igun ilé.
21 Ní ìṣọ̀kan pẹ̀lú rẹ̀, gbogbo ilé náà, bó ṣe so pọ̀ di ọ̀kan, ń dàgbà di tẹ́ńpìlì mímọ́ fún Jèhófà.
22 Ní ìṣọ̀kan pẹ̀lú rẹ̀, à ń kọ́ ẹ̀yin náà pa pọ̀ láti di ibi tí Ọlọ́run á máa gbé nípasẹ̀ ẹ̀mí.
3 Nítorí èyí, èmi, Pọ́ọ̀lù, ẹlẹ́wọ̀n  Kristi Jésù nítorí yín, ẹ̀yin èèyàn orílẹ̀-èdè,
2 tó bá jẹ́ pé òótọ́ lẹ ti gbọ́ nípa iṣẹ́ ìríjú inú rere àìlẹ́tọ̀ọ́sí Ọlọ́run tí a fún mi nítorí yín,
3 pé a jẹ́ kí n mọ àṣírí mímọ́ nípasẹ̀ ìfihàn, bí mo ṣe kọ̀wé ní ṣókí tẹ́lẹ̀.
4 Torí náà, nígbà tí ẹ bá ka ìwé yìí, ẹ máa mọ òye tí mo ní nípa àṣírí mímọ́ Kristi.
5 Ní àwọn ìran ìṣáájú, a kò fi àṣírí yìí han àwọn ọmọ èèyàn bí a ṣe fi han àwọn wòlíì àti àwọn àpọ́sítélì rẹ̀ mímọ́ nípasẹ̀ ẹ̀mí lásìkò yìí,
6 ìyẹn ni pé, nínú Kristi Jésù àti nípasẹ̀ ìhìn rere, kí àwọn èèyàn orílẹ̀-èdè lè di ajùmọ̀jogún, kí a jọ jẹ́ ẹ̀yà ara kan náà, kí a sì jọ pín nínú ìlérí náà.
7 Mo di òjíṣẹ́ àṣírí mímọ́ yìí nítorí inú rere àìlẹ́tọ̀ọ́sí Ọlọ́run. Ó fún mi ní ẹ̀bùn ọ̀fẹ́ yìí nígbà tó fún mi ní agbára rẹ̀.
8 Èmi, tí mo kéré ju ẹni tó kéré jù lọ nínú gbogbo ẹni mímọ́, la fún ní inú rere àìlẹ́tọ̀ọ́sí yìí, kí n lè kéde ìhìn rere nípa ọrọ̀ Kristi tí kò ṣeé díwọ̀n fún àwọn orílẹ̀-èdè,
9 kí n sì mú kí gbogbo èèyàn rí bí Ọlọ́run, ẹni tó dá ohun gbogbo, ṣe ń bójú tó àṣírí mímọ́ tí a ti fi pa mọ́ tipẹ́tipẹ́.
10 Èyí rí bẹ́ẹ̀ kó lè jẹ́ pé ní báyìí, nípasẹ̀ ìjọ, kí a lè sọ onírúurú ọgbọ́n Ọlọ́run fún àwọn alákòóso àti àwọn aláṣẹ ní àwọn ibi ọ̀run.
11 Èyí bá ìpinnu rẹ̀ ayérayé mu, tí ó ṣe ní ìṣọ̀kan pẹ̀lú Kristi, Jésù Olúwa wa,
12 ẹni tó jẹ́ ká ní òmìnira yìí láti sọ̀rọ̀ fàlàlà, kí ọkàn wa sì balẹ̀ láti wọlé sọ́dọ̀ Ọlọ́run, nípasẹ̀ ìgbàgbọ́ wa nínú rẹ̀.
13 Nítorí náà, mo sọ fún yín pé kí ẹ má juwọ́ sílẹ̀ nítorí àwọn ìpọ́njú tí mo ní lórí yín, torí wọ́n ń yọrí sí ògo fún yín.
14 Nítorí èyí, mo tẹ eékún mi ba fún Baba,
15 lọ́dọ̀ ẹni tí gbogbo ìdílé ní ọ̀run àti ní ayé ti gba orúkọ rẹ̀.
16 Mo gbàdúrà pé, nínú ọ̀pọ̀ ògo rẹ̀, kí ó jẹ́ kí a lè fi agbára ẹ̀mí rẹ̀ sọ yín di alágbára nínú ẹni tí ẹ jẹ́ ní inú,
17 àti pé nípa ìgbàgbọ́ yín, kí Kristi lè máa gbé inú ọkàn yín pẹ̀lú ìfẹ́. Kí ẹ ta gbòǹgbò, kí ẹ sì fìdí múlẹ̀ lórí ìpìlẹ̀ náà,
18 kí ẹ̀yin pẹ̀lú gbogbo ẹni mímọ́ lè lóye ní kíkún ohun tí ìbú àti gígùn àti gíga àti jíjìn náà jẹ́,
19 kí ẹ sì mọ ìfẹ́ Kristi tó ré kọjá ìmọ̀, kí a lè fi ẹ̀kúnrẹ́rẹ́ gbogbo ohun tí Ọlọ́run ń fúnni kún inú yín.
20 Ní báyìí, fún ẹni tó lè ṣe ọ̀pọ̀ yanturu ju ohun tó ré kọjá gbogbo ohun tí a béèrè tàbí tí a ronú kàn, gẹ́gẹ́ bí agbára rẹ̀ tó ń ṣiṣẹ́ nínú wa,
21 òun ni kí ògo jẹ́ tirẹ̀ nípasẹ̀ ìjọ àti nípasẹ̀ Kristi Jésù títí dé gbogbo ìran láé àti láéláé. Àmín.
4 Nítorí náà, èmi, ẹlẹ́wọ̀n nínú Olúwa, pàrọwà fún yín láti máa rìn lọ́nà tó yẹ pípè tí a pè yín,
2 pẹ̀lú gbogbo ìrẹ̀lẹ̀ àti ìwà tútù, pẹ̀lú sùúrù, kí ẹ máa fara dà á fún ara yín nínú ìfẹ́,
3 kí ẹ máa sapá lójú méjèèjì láti pa ìṣọ̀kan ẹ̀mí mọ́ nínú ìdè ìrẹ́pọ̀ àlàáfíà.
4 Ara kan ló wà àti ẹ̀mí kan, bó ṣe jẹ́ pé ìrètí kan ṣoṣo  la pè yín sí;
5 Olúwa kan, ìgbàgbọ́ kan, ìbatisí kan;
6 Ọlọ́run kan àti Baba gbogbo èèyàn, tó wà lórí ohun gbogbo, tó ń ṣiṣẹ́ nípasẹ̀ ohun gbogbo àti nínú ohun gbogbo.
7 A fún kálukú wa ní inú rere àìlẹ́tọ̀ọ́sí bí Kristi ṣe díwọ̀n ẹ̀bùn ọ̀fẹ́ náà fúnni.
8 Torí ó sọ pé: “Nígbà tó gòkè lọ sí ibi gíga, ó kó àwọn èèyàn lẹ́rú; ó fúnni ní àwọn ẹ̀bùn tí ó jẹ́ èèyàn.”
9 Tóò, kí ni gbólóhùn náà pé “ó gòkè” túmọ̀ sí? Ó túmọ̀ sí pé ó ti kọ́kọ́ wá sísàlẹ̀, ìyẹn sí ayé.
10 Ẹni tó sọ̀ kalẹ̀ náà ni ẹni tó tún gòkè kọjá gbogbo ọ̀run, kí ó lè mú ohun gbogbo ṣẹ.
11 Ó fúnni ní àwọn kan gẹ́gẹ́ bí àpọ́sítélì, àwọn kan gẹ́gẹ́ bíi wòlíì, àwọn kan gẹ́gẹ́ bí ajíhìnrere, àwọn kan gẹ́gẹ́ bí olùṣọ́ àgùntàn àti olùkọ́,
12 láti tọ́ àwọn ẹni mímọ́ sọ́nà, fún iṣẹ́ òjíṣẹ́, láti gbé ara Kristi ró,
13 títí gbogbo wa á fi ṣọ̀kan nínú ìgbàgbọ́ àti nínú ìmọ̀ pípéye nípa Ọmọ Ọlọ́run, tí a ó fi di géńdé ọkùnrin, tí a ó sì dàgbà dé ìwọ̀n kíkún ti Kristi.
14 Torí náà, kò yẹ ká jẹ́ ọmọdé mọ́, tí à ń gbá kiri bí ìgbì òkun ṣe ń gbá nǹkan kiri, tí gbogbo ẹ̀fúùfù ẹ̀kọ́ ẹ̀tàn àwọn èèyàn sì ń gbá síbí sọ́hùn-ún nípasẹ̀ ọgbọ́nkọ́gbọ́n tí a fi hùmọ̀ ẹ̀tàn.
15 Àmọ́ nípa sísọ òótọ́, ẹ jẹ́ kí ìfẹ́ máa mú ká dàgbà sókè nínú ohun gbogbo sínú ẹni tó jẹ́ orí, ìyẹn Kristi.
16 Láti ọ̀dọ̀ rẹ̀ ni gbogbo ara ti para pọ̀ di ọ̀kan, tí a sì mú kí wọ́n fọwọ́ sowọ́ pọ̀ nípasẹ̀ gbogbo oríkèé tó ń pèsè ohun tí a nílò. Tí ẹ̀yà ara kọ̀ọ̀kan bá ń ṣiṣẹ́ bó ṣe yẹ, èyí á mú kí ara máa dàgbà sí i bó ṣe ń gbé ara rẹ̀ ró nínú ìfẹ́.
17 Nítorí náà, ohun tí màá sọ, tí màá sì jẹ́rìí sí nínú Olúwa ni pé kí ẹ má ṣe rìn mọ́ bí àwọn orílẹ̀-èdè ṣe ń rìn, torí inú èrò asán ni wọ́n ti ń rìn.
18 Ìrònú wọn ti ṣókùnkùn, wọ́n sì ti di àjèjì sí ìyè tó jẹ́ ti Ọlọ́run, torí pé wọ́n jẹ́ aláìmọ̀kan àti nítorí ọkàn wọn ti yigbì.
19 Bí wọ́n ṣe wá kọjá gbogbo òye ìwà rere, wọ́n fi ara wọn fún ìwà àìnítìjú láti máa fi ojúkòkòrò hu oríṣiríṣi ìwà àìmọ́.
20 Àmọ́, ẹ ò mọ Kristi sírú ẹni bẹ́ẹ̀,
21 tó bá jẹ́ pé òótọ́ lẹ gbọ́ ọ̀rọ̀ rẹ̀, tí a sì tipasẹ̀ rẹ̀ kọ́ yín, gẹ́gẹ́ bí òtítọ́ ṣe wà nínú Jésù.
22 Ẹ ti kẹ́kọ̀ọ́ pé kí ẹ bọ́ ìwà àtijọ́ sílẹ̀, èyí tó bá ọ̀nà ìgbésí ayé yín ti tẹ́lẹ̀ mu, tí àwọn ìfẹ́ rẹ̀ tó ń tanni jẹ sì ń sọ di ìbàjẹ́.
23 Torí náà, ẹ máa di tuntun nínú agbára tó ń darí ìrònú yín,
24 kí ẹ sì gbé ìwà tuntun wọ̀, èyí tí a dá gẹ́gẹ́ bí ìfẹ́ Ọlọ́run nínú òdodo tòótọ́ àti ìdúróṣinṣin.
25 Torí náà, ní báyìí tí ẹ ti fi ẹ̀tàn sílẹ̀, kí kálukú yín máa bá ọmọnìkejì rẹ̀ sọ òtítọ́, nítorí ẹ̀yà ara kan náà ni wá.
26 Tí inú bá bí yín, ẹ má ṣẹ̀; ẹ má ṣe jẹ́ kí oòrùn wọ̀ bá yín nínú ìbínú;
27 ẹ má gba Èṣù láyè.
28 Kí ẹni tó ń jalè má jalè mọ́; kàkà bẹ́ẹ̀, kó máa ṣiṣẹ́ kára, kó máa fi ọwọ́ rẹ̀ ṣe iṣẹ́ rere, kó lè ní nǹkan tó máa fún ẹni tí kò ní.
29 Kí ọ̀rọ̀ ìbàjẹ́ má ṣe ti ẹnu yín jáde, ọ̀rọ̀ tó ń gbéni ró nìkan ni kí ẹ máa sọ bó bá ṣe yẹ, kí ó lè ṣe àwọn tó ń gbọ́ yín láǹfààní.
30 Bákan náà, ẹ má ṣe máa kó ẹ̀dùn ọkàn bá ẹ̀mí mímọ́ Ọlọ́run, èyí tí a fi gbé èdìdì lé yín fún ọjọ́ ìtúsílẹ̀ nípasẹ̀ ìràpadà.
31 Ẹ mú gbogbo inú burúkú, ìbínú, ìrunú, ariwo àti ọ̀rọ̀ èébú kúrò lọ́dọ̀ yín, títí kan gbogbo ohun tó lè ṣeni léṣe.
32 Àmọ́ ẹ jẹ́ onínúure sí ara yín, kí ẹ máa ṣàánú, kí ẹ máa dárí ji ara yín fàlàlà bí Ọlọ́run náà ṣe tipasẹ̀ Kristi dárí jì yín fàlàlà.
5 Nítorí náà, ẹ máa fara wé Ọlọ́run, bí àwọn àyànfẹ́ ọmọ,
2 kí ẹ sì máa rìn nínú ìfẹ́, bí Kristi pẹ̀lú ṣe nífẹ̀ẹ́ wa, tó sì fi ara rẹ̀ lélẹ̀ fún wa bí ọrẹ àti ẹbọ, tó jẹ́ òórùn dídùn sí Ọlọ́run.
3 Kí a má tilẹ̀ mẹ́nu kan ìṣekúṣe àti ìwà àìmọ́ èyíkéyìí tàbí ojúkòkòrò láàárín yín, bí ó ṣe yẹ àwọn èèyàn mímọ́;
4 bẹ́ẹ̀ náà ni ìwà àìnítìjú tàbí ọ̀rọ̀ òmùgọ̀ tàbí ẹ̀fẹ̀ rírùn, àwọn ohun tí kò yẹ, dípò bẹ́ẹ̀ kí ẹ máa dúpẹ́.
5 Nítorí ẹ mọ èyí, ó sì ṣe kedere sí ẹ̀yin fúnra yín, pé kò sí oníṣekúṣe kankan tàbí aláìmọ́ tàbí olójúkòkòrò, tó túmọ̀ sí jíjẹ́ abọ̀rìṣà, tí ó ní ogún èyíkéyìí nínú Ìjọba Kristi àti ti Ọlọ́run.
6 Ẹ má ṣe jẹ́ kí èèyàn kankan fi ọ̀rọ̀ asán tàn yín jẹ, ìdí ni pé torí irú àwọn nǹkan yìí ni ìrunú Ọlọ́run ṣe ń bọ̀ lórí àwọn ọmọ aláìgbọràn.
7 Nítorí náà, ẹ má ṣe di alájọpín pẹ̀lú wọn;
8 nítorí pé ẹ jẹ́ òkùnkùn nígbà kan rí, àmọ́ ẹ ti di ìmọ́lẹ̀ báyìí nínú Olúwa. Ẹ máa rìn gẹ́gẹ́ bí ọmọ ìmọ́lẹ̀,
9 nítorí pé oríṣiríṣi ohun rere àti òdodo àti òtítọ́ ló jẹ́ èso ìmọ́lẹ̀.
10 Ẹ máa wádìí dájú ohun tí Olúwa tẹ́wọ́ gbà;
11 ẹ sì jáwọ́ nínú àwọn iṣẹ́ tí kò lérè tó jẹ́ ti òkùnkùn; ṣe ni kí ẹ tú wọn fó.
12 Torí pé àwọn nǹkan tí wọ́n ń ṣe níkọ̀kọ̀ ń tini lójú láti sọ.
13 Gbogbo nǹkan tí à ń tú síta ni ìmọ́lẹ̀ ń fi hàn kedere, torí pé gbogbo ohun tí à ń fi hàn kedere jẹ́ ìmọ́lẹ̀.
14 Torí náà la ṣe sọ pé: “Jí, ìwọ olóorun, sì dìde láti inú ikú, Kristi yóò sì tàn sórí rẹ.”
15 Nítorí náà, ẹ máa ṣọ́ra lójú méjèèjì pé bí ẹ ṣe ń rìn kì í ṣe bí aláìlọ́gbọ́n àmọ́ bí ọlọ́gbọ́n,
16 kí ẹ máa lo àkókò yín lọ́nà tó dára jù lọ, torí pé àwọn ọjọ́ burú.
17 Torí náà, ẹ yéé ṣe bí aláìnírònú, àmọ́ ẹ máa fi òye mọ ohun tí ìfẹ́ Jèhófà jẹ́.
18 Bákan náà, ẹ má ṣe máa mu wáìnì ní àmupara, torí ó ń yọrí sí ìwà pálapàla, àmọ́ ẹ máa kún fún ẹ̀mí.
19 Ẹ máa fi àwọn sáàmù àti ìyìn sí Ọlọ́run àti àwọn orin ẹ̀mí bá ara yín sọ̀rọ̀, kí ẹ máa kọrin sí Jèhófà, kí ẹ sì máa fi ohùn orin gbè é nínú ọkàn yín,
20 ẹ máa dúpẹ́ nígbà gbogbo lọ́wọ́ Ọlọ́run, Baba wa lórí ohun gbogbo ní orúkọ Olúwa wa Jésù Kristi.
21 Ẹ máa tẹrí ba fún ara yín nínú ìbẹ̀rù Kristi.
22 Kí àwọn aya máa tẹrí ba fún àwọn ọkọ wọn bíi fún Olúwa,
23 nítorí ọkọ ni orí aya rẹ̀ bí Kristi ṣe jẹ́ orí ìjọ, òun sì ni olùgbàlà ara yìí.
24 Kódà, bí ìjọ ṣe ń tẹrí ba fún Kristi, bẹ́ẹ̀ ni kí àwọn aya máa ṣe fún àwọn ọkọ wọn nínú ohun gbogbo.
25 Ẹ̀yin ọkọ, ẹ máa nífẹ̀ẹ́ àwọn aya yín, bí Kristi ṣe nífẹ̀ẹ́ ìjọ, tó sì fi ara rẹ̀ lélẹ̀ fún un,
26 kí ó lè sọ ọ́ di mímọ́, kí ó fi omi wẹ̀ ẹ́ mọ́ nípasẹ̀ ọ̀rọ̀ náà,
27 kí ó lè mú ìjọ wá síwájú ara rẹ̀ nínú ògo, láìní ìdọ̀tí kan tàbí ìhunjọ kan tàbí èyíkéyìí nínú irú àwọn nǹkan yìí, àmọ́ kí ó jẹ́ mímọ́ kí ó má sì lábààwọ́n.
28 Lọ́nà kan náà, kí àwọn ọkọ máa nífẹ̀ẹ́ àwọn aya wọn bí ara wọn. Ẹni tó bá nífẹ̀ẹ́ aya rẹ̀ nífẹ̀ẹ́ ara rẹ̀,
29 torí pé kò sí èèyàn kankan tó jẹ́ kórìíra ara rẹ̀, àmọ́ á máa bọ́ ara rẹ̀, á sì máa ṣìkẹ́ rẹ̀, bí Kristi ti ń ṣe sí ìjọ,
30 nítorí a jẹ́ ẹ̀yà ara rẹ̀.
31 “Torí èyí, ọkùnrin á fi bàbá rẹ̀ àti ìyá rẹ̀ sílẹ̀, á sì fà mọ́ ìyàwó rẹ̀, àwọn méjèèjì á sì di ara kan.”
32 Àṣírí mímọ́ yìí ga lọ́lá. Lóòótọ́, ọ̀rọ̀ nípa Kristi àti ìjọ ni mò ń sọ.
33 Síbẹ̀, kí kálukú yín nífẹ̀ẹ́ aya rẹ̀ bó ṣe nífẹ̀ẹ́ ara rẹ̀; bákan náà, kí aya ní ọ̀wọ̀ tó jinlẹ̀ fún ọkọ rẹ̀.
6 Ẹ̀yin ọmọ, ẹ máa gbọ́ràn sí àwọn òbí yín lẹ́nu nínú Olúwa, nítorí èyí jẹ́ òdodo.
2 “Bọlá fún bàbá rẹ àti ìyá rẹ,” èyí ni àṣẹ kìíní pẹ̀lú ìlérí:
3 “Kí nǹkan lè máa lọ dáadáa fún ọ, kí o sì lè pẹ́ láyé.”
4 Ẹ̀yin bàbá, ẹ má ṣe máa mú àwọn ọmọ yín bínú, kàkà bẹ́ẹ̀, ẹ máa tọ́ wọn dàgbà nínú ìbáwí àti ìmọ̀ràn Jèhófà.
5 Ẹ̀yin ẹrú, ẹ máa gbọ́ràn sí àwọn ọ̀gá yín lẹ́nu, pẹ̀lú ìbẹ̀rù àti ìwárìrì nínú òótọ́ ọkàn, gẹ́gẹ́ bíi sí Kristi,
6 kì í ṣe nígbà tí wọ́n bá ń wò yín nìkan, torí kí ẹ lè tẹ́ èèyàn lọ́rùn, àmọ́ bí ẹrú Kristi, tó ń ṣe ìfẹ́ Ọlọ́run tọkàntọkàn.
7 Ẹ máa hùwà rere bí ẹ ṣe ń ṣẹrú, bíi pé fún Jèhófà, kì í ṣe fún èèyàn,
8 nítorí ẹ mọ̀ pé, ohun rere èyíkéyìí tí kálukú bá ṣe, ó máa gbà á pa dà lọ́dọ̀ Jèhófà, onítọ̀hún ì báà jẹ́ ẹrú tàbí òmìnira.
9 Bákan náà, ẹ̀yin ọ̀gá, ẹ máa hùwà sí wọn lọ́nà kan náà, ẹ má ṣe máa halẹ̀ mọ́ wọn, torí ẹ mọ̀ pé Ọ̀gá wọn àti tiyín wà ní ọ̀run, kì í sì í ṣojúsàájú.
10 Paríparí rẹ̀, ẹ máa gba agbára nínú Olúwa àti nínú títóbi okun rẹ̀.
11 Ẹ gbé gbogbo ìhámọ́ra ogun láti ọ̀dọ̀ Ọlọ́run wọ̀, kí ẹ lè dúró gbọn-in láti dojú kọ àwọn àrékérekè Èṣù;
12 nítorí a ní ìjà kan, kì í ṣe pẹ̀lú ẹ̀jẹ̀ àti ẹran ara, àmọ́ ó jẹ́ pẹ̀lú àwọn alákòóso, pẹ̀lú àwọn aláṣẹ, pẹ̀lú àwọn alákòóso ayé òkùnkùn yìí, pẹ̀lú agbo ọmọ ogun àwọn ẹ̀mí burúkú ní àwọn ibi ọ̀run.
13 Nítorí náà, ẹ gbé gbogbo ìhámọ́ra ogun látọ̀dọ̀ Ọlọ́run wọ̀, kí ẹ lè jà ní ọjọ́ burúkú náà, lẹ́yìn tí ẹ bá sì ti ṣe ohun gbogbo parí, kí ẹ lè dúró gbọn-in.
14 Nítorí náà, ẹ dúró gbọn-in, kí ẹ fi òtítọ́ di inú yín lámùrè, kí ẹ sì gbé àwo ìgbàyà òdodo wọ̀,
15 pẹ̀lú ẹsẹ̀ yín tí a wọ̀ ní bàtà, kí ẹ lè fi ìmúratán kéde ìhìn rere àlàáfíà.
16 Yàtọ̀ sí gbogbo nǹkan yìí, ẹ gbé apata ńlá ti ìgbàgbọ́, tí ẹ ó fi lè paná gbogbo ọfà oníná ti ẹni burúkú náà.
17 Bákan náà, ẹ gba akoto ìgbàlà àti idà ẹ̀mí, ìyẹn, ọ̀rọ̀ Ọlọ́run,
18 pẹ̀lú onírúurú àdúrà  àti ìrawọ́ ẹ̀bẹ̀, ẹ máa gbàdúrà ní gbogbo ìgbà nínú ẹ̀mí. Nípa bẹ́ẹ̀, ẹ wà lójúfò, kí ẹ máa rawọ́ ẹ̀bẹ̀ nígbà gbogbo nítorí gbogbo àwọn ẹni mímọ́.
19 Ẹ máa gbàdúrà fún èmi náà, kí a lè fún mi lọ́rọ̀ sọ tí mo bá la ẹnu mi, kí n lè fi ìgboyà sọ̀rọ̀ nígbà tí mo bá ń sọ àṣírí mímọ́ ìhìn rere,
20 èyí tí mo torí rẹ̀ jẹ́ ikọ̀ tí a fi ẹ̀wọ̀n dè, kí n lè máa fìgboyà sọ̀rọ̀ nípa rẹ̀ bó ṣe yẹ.
21 Kí ẹ lè mọ̀ nípa mi àti bí mo ṣe ń ṣe sí, Tíkíkù, arákùnrin ọ̀wọ́n, tó tún jẹ́ òjíṣẹ́ olóòótọ́ nínú Olúwa, yóò sọ gbogbo rẹ̀ fún yín.
22 Torí èyí ni mo ṣe ń rán an sí yín, kí ẹ lè mọ bí a ṣe ń ṣe sí, kí ó sì lè tu ọkàn yín lára.
23 Kí àwọn ará ní àlàáfíà àti ìfẹ́ pẹ̀lú ìgbàgbọ́ látọ̀dọ̀ Ọlọ́run tó jẹ Baba àti Jésù Kristi Olúwa.
24 Kí inú rere àìlẹ́tọ̀ọ́sí wà pẹ̀lú gbogbo àwọn tó ní ìfẹ́ tí kò lè ṣá fún Olúwa wa Jésù Kristi.
1 Pọ́ọ̀lù àti Tímótì, àwa ẹrú Kristi Jésù, sí gbogbo ẹni mímọ́ nínú Kristi Jésù, tí wọ́n wà ní ìlú Fílípì, pẹ̀lú àwọn alábòójútó àti àwọn ìránṣẹ́ iṣẹ́ òjíṣẹ́:
2 Kí ẹ ní inú rere àìlẹ́tọ̀ọ́sí àti àlàáfíà látọ̀dọ̀ Baba wa Ọlọ́run àti Jésù Kristi Olúwa.
3 Mò ń dúpẹ́ lọ́wọ́ Ọlọ́run mi ní gbogbo ìgbà tí mo bá rántí yín
4 nínú gbogbo ìrawọ́ ẹ̀bẹ̀ mi lórí gbogbo yín. Inú mi máa ń dùn ní gbogbo ìgbà tí mo bá ń rawọ́ ẹ̀bẹ̀,
5 nítorí ìtìlẹyìn tí ẹ ti ṣe fún ìhìn rere láti ọjọ́ àkọ́kọ́ títí di àkókò yìí.
6 Nítorí ohun kan dá mi lójú, pé ẹni tó bẹ̀rẹ̀ iṣẹ́ rere nínú yín á ṣe é parí tó bá fi máa di ọjọ́ Kristi Jésù.
7 Ó tọ́ tí mo bá ronú lọ́nà yìí nípa gbogbo yín, torí ọ̀rọ̀ yín ń jẹ mí lọ́kàn, ẹ sì jẹ́ alájọpín pẹ̀lú mi nínú inú rere àìlẹ́tọ̀ọ́sí nínú àwọn ìdè ẹ̀wọ̀n mi àti nínú bí a ṣe ń gbèjà ìhìn rere, tí a sì ń fìdí rẹ̀ múlẹ̀ lọ́nà òfin.
8 Mo fi Ọlọ́run ṣe ẹlẹ́rìí pé àárò gbogbo yín ń sọ mí nítorí ìfẹ́ oníjẹ̀lẹ́ńkẹ́, irú èyí tí Kristi Jésù ní.
9 Ohun tí mò ń gbà ládùúrà ni pé kí ìfẹ́ yín lè túbọ̀ pọ̀ gidigidi, kí ẹ sì ní ìmọ̀ tó péye àti òye tó kún rẹ́rẹ́;
10 pé kí ẹ lè máa wádìí dájú àwọn ohun tó ṣe pàtàkì jù, kí ẹ lè jẹ́ aláìní àbààwọ́n, kí ẹ má sì máa mú àwọn ẹlòmíì kọsẹ̀ títí di ọjọ́ Kristi;
11 kí èso òdodo tó wá nípasẹ̀ Jésù Kristi lè kún inú yín, fún ògo àti ìyìn Ọlọ́run.
12 Ní báyìí, ẹ̀yin ará, mo fẹ́ kí ẹ mọ̀ pé àwọn ohun tó ṣẹlẹ̀ sí mi ti mú kí ìhìn rere tẹ̀ síwájú,
13 tó fi jẹ́ pé gbogbo èèyàn mọ̀ nípa àwọn ìdè ẹ̀wọ̀n mi nítorí Kristi láàárín gbogbo Ẹ̀ṣọ́ Ọba àti gbogbo àwọn yòókù.
14 Púpọ̀ lára àwọn ará nínú Olúwa ti ní ìgboyà nítorí àwọn ìdè ẹ̀wọ̀n mi, wọ́n sì túbọ̀ ń fi ìgboyà sọ ọ̀rọ̀ Ọlọ́run láìbẹ̀rù.
15 Lóòótọ́, àwọn kan ń wàásù Kristi nítorí owú àti ìdíje, àmọ́ àwọn míì ń ṣe bẹ́ẹ̀ nítorí inú rere.
16 Ìfẹ́ ló ń mú kí àwọn ti ìkẹyìn yìí máa kéde Kristi, torí wọ́n mọ̀ pé a ti yàn mí láti gbèjà ìhìn rere;
17 àmọ́ torí àtidá ìjà sílẹ̀ ni àwọn ti ìṣáájú fi ń ṣe bẹ́ẹ̀, kì í ṣe torí pé wọ́n ní èrò tó dáa, ṣe ni wọ́n fẹ́ dá wàhálà sílẹ̀ fún mi nínú àwọn ìdè ẹ̀wọ̀n mi.
18 Kí ló ti wá yọrí sí? Ní gbogbo ọ̀nà, ì báà jẹ́ nínú dídíbọ́n tàbí ní òótọ́, à ń kéde Kristi, èyí sì ń múnú mi dùn. Kódà, ṣe ni inú mi á túbọ̀ máa dùn,
19 torí mo mọ̀ pé èyí máa yọrí sí ìgbàlà mi nípasẹ̀ ìrawọ́ ẹ̀bẹ̀ yín àti ìtìlẹyìn ẹ̀mí Jésù Kristi.
20 Èyí bá ohun tí mò ń fojú sọ́nà fún, tí mo sì ń retí mu, pé ojú ò ní tì mí lọ́nàkọnà, àmọ́ pé nínú bí mo ṣe lómìnira láti sọ̀rọ̀ fàlàlà, a ó ti ara mi gbé Kristi ga báyìí, bí a ṣe ń gbé e ga tẹ́lẹ̀, ì báà jẹ́ nípasẹ̀ ìyè tàbí nípasẹ̀ ikú.
21 Ní tèmi, tí mo bá wà láàyè, mo wà láàyè fún Kristi, tí mo bá sì kú, èrè ló jẹ́ fún mi.
22 Ní báyìí, tí mo bá máa wà láàyè nìṣó nínú ara, ó jẹ́ èrè iṣẹ́ mi; síbẹ̀, mi ò sọ ohun tí màá yàn fún ẹnikẹ́ni.
23 Mi ò mọ èyí tí màá mú nínú nǹkan méjì tó wà níwájú mi yìí, torí ó wù mí kí n gba ìtúsílẹ̀, kí n sì wà pẹ̀lú Kristi, torí ó dájú pé, ìyẹn ló sàn jù.
24 Àmọ́ ṣá o, kí n ṣì wà nínú ẹran ara ló máa ṣe yín láǹfààní jù lọ.
25 Nítorí náà, bí èyí ṣe dá mi lójú, mo mọ̀ pé màá dúró, màá sì wà pẹ̀lú gbogbo yín kí ẹ lè tẹ̀ síwájú, kí inú yín sì máa dùn nínú ìgbàgbọ́,
26 kí ayọ̀ yín lè kún nínú Kristi Jésù nítorí mi nígbà tí mo bá tún wà pẹ̀lú yín.
27 Kìkì pé kí ẹ máa hùwà lọ́nà tó yẹ ìhìn rere nípa Kristi, kó lè jẹ́ pé, bóyá mo wá wò yín tàbí mi ò wá, kí n lè máa gbọ́ nípa yín pé ẹ dúró gbọn-in nínú ẹ̀mí kan, pẹ̀lú ọkàn kan, ẹ jọ ń sapá nítorí ìgbàgbọ́ nínú ìhìn rere,
28 ẹ ò sì jẹ́ kí àwọn tó ń ta kò yín kó jìnnìjìnnì bá yín lọ́nàkọnà. Èyí jẹ́ àmì ìparun fún wọn, àmọ́ ó jẹ́ ti ìgbàlà fún yín; ọ̀dọ̀ Ọlọ́run ló sì ti wá.
29 A ti fún yín ní àǹfààní náà nítorí Kristi, kì í ṣe láti ní ìgbàgbọ́ nínú rẹ̀ nìkan, àmọ́ láti jìyà nítorí rẹ̀ pẹ̀lú.
30 Irú ìjàkadì tí ẹ rí i pé mò ń jà ni ẹ̀yin náà ń jà, òun náà lẹ gbọ́ pé mo ṣì wà lẹ́nu rẹ̀.
2 Nígbà náà, tí ìṣírí èyíkéyìí bá wà nínú Kristi, tí ìtùnú onífẹ̀ẹ́ èyíkéyìí bá wà, tí àjọṣe tẹ̀mí èyíkéyìí bá wà, tí ìfẹ́ oníjẹ̀lẹ́ńkẹ́ àti àánú bá wà,
2 ẹ jẹ́ kí èrò yín àti ìfẹ́ yín ṣọ̀kan kí ẹ lè mú ayọ̀ mi kún, kí ẹ wà níṣọ̀kan délẹ̀délẹ̀, kí ẹ sì ní èrò kan náà lọ́kàn.
3 Ẹ má ṣe jẹ́ kí ìbínú tàbí ìgbéraga mú yín ṣe ohunkóhun, àmọ́ ẹ jẹ́ kí ìrẹ̀lẹ̀ máa mú kí ẹ gbà pé àwọn míì sàn jù yín lọ,
4 bí ẹ ṣe ń wá ire àwọn ẹlòmíì, kì í ṣe tiyín nìkan.
5 Ẹ ní èrò yìí nínú yín, irú èyí tí Kristi Jésù náà ní,
6 ẹni tó jẹ́ pé, bí ó tilẹ̀ wà ní ìrísí Ọlọ́run, kò ronú rárá láti já nǹkan gbà, ìyẹn, pé kó bá Ọlọ́run dọ́gba.
7 Ó tì o, àmọ́ ó fi gbogbo ohun tó ní sílẹ̀, ó gbé ìrísí ẹrú wọ̀, ó sì di èèyàn.
8 Jù bẹ́ẹ̀ lọ, nígbà tó wá ní ìrí èèyàn, ó rẹ ara rẹ̀ sílẹ̀, ó sì di onígbọràn títí dé ojú ikú, bẹ́ẹ̀ ni, ikú lórí òpó igi oró.
9 Torí ìdí yìí gan-an ni Ọlọ́run ṣe gbé e sí ipò gíga, tó sì fún un ní orúkọ tó lékè gbogbo orúkọ mìíràn,
10 kó lè jẹ́ pé ní orúkọ Jésù, kí gbogbo eékún máa wólẹ̀, ti àwọn tó wà lọ́run àti àwọn tó wà láyé pẹ̀lú àwọn tó wà lábẹ́ ilẹ̀,
11 kí gbogbo ahọ́n sì máa jẹ́wọ́ ní gbangba pé Jésù Kristi ni Olúwa fún ògo Ọlọ́run tó jẹ́ Baba.
12 Nítorí náà, ẹ̀yin ará mi ọ̀wọ́n, bí ẹ ṣe ń ṣègbọràn ní gbogbo ìgbà, tí kì í ṣe nígbà tí mo bá wà lọ́dọ̀ yín nìkan, àmọ́ ní báyìí, ẹ túbọ̀ ń ṣe bẹ́ẹ̀ nígbà tí mi ò sí lọ́dọ̀ yín, ẹ máa ṣiṣẹ́ ìgbàlà yín yọrí pẹ̀lú ìbẹ̀rù àti ìwárìrì.
13 Torí Ọlọ́run ni ẹni tó ń fún yín lágbára nítorí ìdùnnú rẹ̀, ó ń mú kó wù yín láti gbé ìgbésẹ̀, ó sì ń fún yín ní agbára láti ṣe é.
14 Ẹ máa ṣe ohun gbogbo láìsí ìkùnsínú àti ìjiyàn,
15 kí ẹ lè jẹ́ aláìlẹ́bi àti ọlọ́wọ́ mímọ́, ọmọ Ọlọ́run tí kò ní àbààwọ́n láàárín ìran onímàgòmágó àti oníwà ìbàjẹ́, láàárín àwọn tí ẹ ti ń tàn bí ìmọ́lẹ̀ nínú ayé,
16 bí ẹ ṣe ń di ọ̀rọ̀ ìyè mú ṣinṣin. Nígbà náà, màá lè ní ìdí láti yọ̀ ní ọjọ́ Kristi, bí mo ṣe mọ̀ pé mi ò sáré lásán, mi ò sì ṣiṣẹ́ kára lásán.
17 Àmọ́, bí a tilẹ̀ ń tú mi jáde bí ọrẹ ohun mímu sórí ẹbọ àti iṣẹ́ mímọ́ tí ìgbàgbọ́ yín ń mú kí ẹ ṣe, inú mi ń dùn, mo sì bá gbogbo yín yọ̀.
18 Bákan náà, ó yẹ kí inú tiyín náà máa dùn, kí ẹ sì máa bá mi yọ̀.
19 Ní báyìí, mo ní ìrètí pé, tí Jésù Olúwa bá fẹ́, màá rán Tímótì sí yín láìpẹ́, kí ara mi lè yá gágá nígbà tí mo bá gbọ́ ìròyìn nípa yín.
20 Nítorí mi ò ní ẹlòmíì tó níwà bíi tirẹ̀ tó máa fi òótọ́ inú bójú tó ọ̀rọ̀ yín.
21 Torí gbogbo àwọn yòókù ń wá ire ara wọn, kì í ṣe ti Jésù Kristi.
22 Àmọ́, ẹ mọ ẹ̀rí tó fi hàn nípa ara rẹ̀, pé bí ọmọ lọ́dọ̀ bàbá ni ó ṣẹrú pẹ̀lú mi kí ìhìn rere lè máa tẹ̀ síwájú.
23 Nítorí náà, òun ni mo retí pé màá rán ní gbàrà tí mo bá ti mọ ibi tí ọ̀rọ̀ mi máa já sí.
24 Lóòótọ́, ó dá mi lójú nínú Olúwa pé èmi fúnra mi máa wá láìpẹ́.
25 Àmọ́ ní báyìí, mo rí i pé á dáa kí n rán Ẹpafíródítù sí yín, arákùnrin mi tí a jọ ń ṣiṣẹ́ àti ọmọ ogun ẹlẹgbẹ́ mi, ó tún jẹ́ aṣojú yín àti ìránṣẹ́ tó ń bá mi ṣe ohun tí mo bá fẹ́ ṣe,
26 nítorí ó ń wù ú láti rí gbogbo yín, ó sì ní ẹ̀dùn ọkàn torí ẹ ti gbọ́ pé ó ṣàìsàn.
27 Òótọ́ ni pé ó ṣàìsàn débi pé ó fẹ́rẹ̀ẹ́ kú; àmọ́ Ọlọ́run ṣàánú rẹ̀, kódà, kì í ṣe òun nìkan, ó ṣàánú èmi náà, kí n má bàa ní ìbànújẹ́ kún ìbànújẹ́.
28 Nítorí náà, mò ń rán an ní kíá láìjáfara, kí inú yín lè dùn lẹ́ẹ̀kan sí i nígbà tí ẹ bá rí i, kí àníyàn tèmi náà sì lè dín kù.
29 Torí náà, ẹ fi ayọ̀ gbà á tọwọ́tẹsẹ̀ bí ẹ ṣe máa ń gba àwọn ọmọlẹ́yìn Olúwa, ẹ sì máa ka irú àwọn èèyàn bẹ́ẹ̀ sí ẹni ọ̀wọ́n,
30 torí pé ó fẹ́rẹ̀ẹ́ kú nítorí iṣẹ́ Kristi, ó fi ẹ̀mí rẹ̀ wewu kó lè ṣe àwọn ohun tí ẹ̀yin ì bá ṣe fún mi ká ní ẹ wà níbí.
3 Lákòótán, ẹ̀yin ará mi, ẹ máa yọ̀ nínú Olúwa. Kò ni mí lára láti kọ̀wé nípa àwọn ohun kan náà sí yín, torí ààbò yín sì ni.
2 Ẹ máa ṣọ́ra fún àwọn ajá; ẹ máa ṣọ́ra fún àwọn oníṣẹ́ ibi; ẹ máa ṣọ́ra fún àwọn tó ń kọ ara nílà.
3 Nítorí àwa ni a dádọ̀dọ́ lóòótọ́, àwa tí à ń ṣe iṣẹ́ ìsìn mímọ́ nípasẹ̀ ẹ̀mí Ọlọ́run, tí à ń fi Kristi Jésù yangàn, tí a ò sì gbẹ́kẹ̀ lé ẹran ara,
4 torí náà, tí a bá rí ẹnikẹ́ni tó ní ìdí láti gbẹ́kẹ̀ lé ẹran ara, èmi gan-an ní. Tí ẹlòmíì bá sì rò pé òun ní ìdí láti gbẹ́kẹ̀ lé ẹran ara, tèmi jù bẹ́ẹ̀:
5 mo dádọ̀dọ́ ní ọjọ́ kẹjọ, mo jẹ́ ọmọ orílẹ̀-èdè Ísírẹ́lì, mo wá láti ẹ̀yà Bẹ́ńjámínì, Hébérù tó jẹ́ ọmọ bíbí àwọn Hébérù; ní ti òfin, mo jẹ́ Farisí;
6 ní ti ìtara, mo ṣe inúnibíni sí ìjọ; ní ti jíjẹ́ olódodo nínú pípa òfin mọ́, mo jẹ́ aláìlẹ́bi.
7 Síbẹ̀, àwọn ohun tó jẹ́ èrè fún mi ni mo ti kà sí àdánù nítorí Kristi.
8 Yàtọ̀ síyẹn, mo ti ka ohun gbogbo sí àdánù nítorí ìmọ̀ nípa Kristi Jésù Olúwa mi ṣeyebíye ju ohun gbogbo lọ. Nítorí rẹ̀, mo ti gbé ohun gbogbo sọ nù, mo sì kà wọ́n sí ọ̀pọ̀ pàǹtírí, kí n lè jèrè Kristi,
9 kí ó sì hàn pé mo wà ní ìṣọ̀kan pẹ̀lú rẹ̀, kì í ṣe nítorí òdodo tèmi nínú pípa Òfin mọ́, àmọ́ ó jẹ́ nítorí òdodo tó wá nípasẹ̀ ìgbàgbọ́   nínú Kristi, òdodo tó wá látọ̀dọ̀ Ọlọ́run, tó sì dá lórí ìgbàgbọ́.
10 Mo fẹ́ mọ Kristi àti agbára àjíǹde rẹ̀, kí n jẹ irú ìyà tó jẹ, kí n sì kú irú ikú tó kú,
11 kí n lè rí i bóyá lọ́nàkọnà, ọwọ́ mi á tẹ àjíǹde àkọ́kọ́ kúrò nínú ikú.
12 Kì í ṣe pé mo ti rí i gbà tàbí pé a ti sọ mí di pípé, àmọ́ mò ń sapá bóyá ọwọ́ mi á lè tẹ ohun tí Kristi Jésù torí rẹ̀ yàn mí.
13 Ẹ̀yin ará, mi ò ka ara mi sí ẹni tí ọwọ́ rẹ̀ ti tẹ̀ ẹ́; àmọ́ ohun kan tó dájú ni pé: Bí mo ṣe ń gbàgbé àwọn ohun tí mo fi sílẹ̀ sẹ́yìn, tí mo sì ń nàgà sí àwọn ohun tó wà níwájú,
14 mò ń sapá kí ọwọ́ mi lè tẹ èrè ìpè Ọlọ́run sí òkè nípasẹ̀ Kristi Jésù.
15 Nítorí náà, ẹ jẹ́ kí àwa tí a ti dàgbà ní èrò yìí, tí èrò yín bá sì yàtọ̀ lọ́nà èyíkéyìí, Ọlọ́run á jẹ́ kí ẹ ní èrò tí mo sọ yìí.
16 Àmọ́ ṣá, níbi tí a tẹ̀ síwájú dé, ẹ jẹ́ kí a máa rìn létòlétò ní ọ̀nà kan náà.
17 Ẹ̀yin ará, kí gbogbo yín máa fara wé mi, kí ẹ sì tẹ ojú yín mọ́ àwọn tó ń rìn lọ́nà tó bá àpẹẹrẹ tí a fi lélẹ̀ fún yín mu.
18 Nítorí ọ̀pọ̀ èèyàn ló wà, mo sábà máa ń mẹ́nu kàn wọ́n tẹ́lẹ̀, ní báyìí tẹkúntẹkún ni mò ń mẹ́nu kàn wọ́n, àwọn tí wọ́n ń hùwà bí ọ̀tá òpó igi oró Kristi.
19 Ìparun ni ìgbẹ̀yìn wọn, ikùn wọn ni ọlọ́run wọn, ohun ìtìjú ni wọ́n fi ń ṣògo, àwọn nǹkan ti ayé ni wọ́n sì ń rò.
20 Àmọ́, ìlú ìbílẹ̀ wa wà ní ọ̀run, a sì ń dúró de olùgbàlà láti ibẹ̀ lójú méjèèjì, ìyẹn Jésù Kristi Olúwa,
21 ẹni tó máa fi agbára ńlá rẹ̀ yí ara rírẹlẹ̀ wa pa dà kí ó lè dà bí ara ológo tirẹ̀, èyí tó mú kó lè fi ohun gbogbo sábẹ́ ara rẹ̀.
4 Nítorí náà, ẹ̀yin ará mi tí mo nífẹ̀ẹ́, tó sì ń wù mí láti rí, ẹ̀yin tí ẹ jẹ́ ìdùnnú mi àti adé mi, ẹ dúró gbọn-in ní ọ̀nà yìí nínú Olúwa, ẹ̀yin ará mi ọ̀wọ́n.
2 Mo rọ Yúódíà, mo sì rọ Síńtíkè pé kí wọ́n ní èrò kan náà nínú Olúwa.
3 Bẹ́ẹ̀ ni, mo fẹ́ kí ìwọ náà, gẹ́gẹ́ bí alábàáṣiṣẹ́ tòótọ́, máa ṣèrànwọ́ fún àwọn obìnrin yìí, wọ́n ti sapá pẹ̀lú mi nítorí ìhìn rere, pẹ̀lú Kílẹ́mẹ́ǹtì àti àwọn yòókù tí a jọ ń ṣiṣẹ́, àwọn tí orúkọ wọn wà nínú ìwé ìyè.
4 Ẹ máa yọ̀ nígbà gbogbo nínú Olúwa. Lẹ́ẹ̀kan sí i, mo sọ pé, Ẹ máa yọ̀!
5 Ẹ jẹ́ kí gbogbo èèyàn rí i pé ẹ̀ ń fòye báni lò. Olúwa wà nítòsí.
6 Ẹ má ṣe máa ṣàníyàn nípa ohunkóhun, àmọ́ nínú ohun gbogbo nípasẹ̀ àdúrà àti ìrawọ́ ẹ̀bẹ̀ pẹ̀lú ìdúpẹ́, ẹ máa sọ àwọn ohun tí ẹ̀ ń tọrọ fún Ọlọ́run;
7 àlàáfíà Ọlọ́run tó kọjá gbogbo òye yóò sì máa ṣọ́ ọkàn yín àti agbára ìrònú yín nípasẹ̀ Kristi Jésù.
8 Paríparí rẹ̀, ẹ̀yin ará, ohunkóhun tó jẹ́ òótọ́, ohunkóhun tó ṣe pàtàkì, ohunkóhun tó jẹ́ òdodo, ohunkóhun tó jẹ́ mímọ́, ohunkóhun tó yẹ ní fífẹ́, ohunkóhun tí à ń sọ̀rọ̀ rẹ̀ dáadáa, ohunkóhun tó bá dára, ohunkóhun tó bá yẹ fún ìyìn, ẹ máa ronú lórí àwọn nǹkan yìí.
9 Àwọn ohun tí ẹ kọ́, tí ẹ tẹ́wọ́ gbà, tí ẹ gbọ́, tí ẹ sì rí lọ́dọ̀ mi, ẹ máa fi wọ́n sílò, Ọlọ́run àlàáfíà yóò sì wà pẹ̀lú yín.
10 Mo yọ̀ gidigidi nínú Olúwa pé ní báyìí ẹ ti jẹ́ kí ọ̀rọ̀ mi pa dà máa jẹ yín lọ́kàn. Bó tiẹ̀ jẹ́ pé ọ̀rọ̀ mi ń jẹ yín lọ́kàn tẹ́lẹ̀, ẹ ò rí àyè láti fi hàn bẹ́ẹ̀.
11 Kì í ṣe torí pé mi ò ní ohun tí mo nílò ni mo ṣe ń sọ̀rọ̀ yìí, torí mo ti kọ́ bí èèyàn ṣe ń nítẹ̀ẹ́lọ́rùn pẹ̀lú ohun tó bá ní nínú ipòkípò tí mo bá wà.
12 Mo mọ bí èèyàn ṣe ń gbé nínú àìní, mo sì mọ bí èèyàn ṣe ń gbé nínú ọ̀pọ̀. Nínú ohun gbogbo àti ní ipòkípò, mo ti kọ́ àṣírí bí a ṣe ń jẹ àjẹyó àti bí a ṣe ń wà nínú ebi, bí a ṣe ń ní púpọ̀ àti bí a ṣe ń jẹ́ aláìní.
13 Mo ní okun láti ṣe ohun gbogbo nípasẹ̀ ẹni tó ń fún mi lágbára.
14 Síbẹ̀, ẹ ṣe dáadáa bí ẹ ṣe ràn mí lọ́wọ́ nínú ìpọ́njú mi.
15 Kódà, ẹ̀yin ará Fílípì náà mọ̀ pé lẹ́yìn tí ẹ kọ́kọ́ gbọ́ ìhìn rere, nígbà tí mo kúrò ní Makedóníà, kò sí ìjọ kan tó bá mi dá sí ọ̀rọ̀ fífúnni àti gbígbà, àfi ẹ̀yin nìkan;
16 torí nígbà tí mo wà ní Tẹsalóníkà, ẹ fi nǹkan tí mo nílò ránṣẹ́ sí mi, kì í ṣe ẹ̀ẹ̀kan péré, ẹ̀ẹ̀mejì ọ̀tọ̀ọ̀tọ̀ ni.
17 Kì í ṣe pé mò ń wá ẹ̀bùn, ohun rere tó máa mú èrè púpọ̀ sí i wá fún yín ni mò ń wá.
18 Àmọ́, mo ní ohun gbogbo tí mo nílò, kódà mo ní jù bẹ́ẹ̀ lọ. Mo ti ní ànító, ní báyìí tí àwọn ohun tí ẹ fi rán Ẹpafíródítù ti dé ọwọ́ mi, wọ́n dà bí òórùn dídùn, ẹbọ tó ṣe ìtẹ́wọ́gbà, tó sì wu Ọlọ́run gidigidi.
19 Nítorí náà, Ọlọ́run mi tí ọrọ̀ rẹ̀ kò lópin máa pèsè gbogbo ohun tí ẹ nílò pátápátá nípasẹ̀ Kristi Jésù.
20 Ọlọ́run wa àti Baba ni kí ògo jẹ́ tirẹ̀ títí láé àti láéláé. Àmín.
21 Ẹ bá mi kí gbogbo àwọn ẹni mímọ́ nínú Kristi Jésù. Àwọn ará tó wà pẹ̀lú mi kí yín.
22 Gbogbo ẹni mímọ́, ní pàtàkì àwọn tó jẹ́ ti agbo ilé Késárì, kí yín.
23 Kí inú rere àìlẹ́tọ̀ọ́sí Jésù Kristi Olúwa wà pẹ̀lú ẹ̀mí tí ẹ fi hàn.
1 Pọ́ọ̀lù, àpọ́sítélì Kristi Jésù nípa ìfẹ́ Ọlọ́run pẹ̀lú Tímótì arákùnrin wa,
2 sí àwọn ẹni mímọ́ àti àwọn arákùnrin olóòótọ́ nínú Kristi ní Kólósè: Kí ẹ ní inú rere àìlẹ́tọ̀ọ́sí àti àlàáfíà látọ̀dọ̀ Ọlọ́run tó jẹ́ Baba wa.
3 Gbogbo ìgbà la máa ń dúpẹ́ lọ́wọ́ Ọlọ́run Baba Olúwa wa Jésù Kristi, nígbà tí a bá ń gbàdúrà fún yín,
4 torí a ti gbọ́ nípa ìgbàgbọ́ tí ẹ ní nínú Kristi Jésù àti ìfẹ́ tí ẹ ní sí gbogbo ẹni mímọ́,
5 nítorí ìrètí tí a fi pa mọ́ dè yín ní ọ̀run. Ẹ ti gbọ́ nípa ìrètí yìí tẹ́lẹ̀ nípasẹ̀ ọ̀rọ̀ òtítọ́ tó jẹ́ ìhìn rere
6 tó dé ọ̀dọ̀ yín. Bí ìhìn rere náà ṣe ń so èso, tó sì ń gbilẹ̀ ní gbogbo ayé, bẹ́ẹ̀ náà ló ń ṣe láàárín yín láti ọjọ́ tí ẹ ti gbọ́, tí ẹ sì ti mọ inú rere àìlẹ́tọ̀ọ́sí Ọlọ́run ní òtítọ́ àti lọ́nà tó péye.
7 Ohun tí ẹ ti kọ́ nìyẹn lọ́dọ̀ Épáfírásì olùfẹ́, ẹrú ẹlẹgbẹ́ wa, ẹni tó jẹ́ òjíṣẹ́ olóòótọ́ fún Kristi nítorí wa.
8 Ó ti jẹ́ ká gbọ́ nípa ìfẹ́ yín lọ́nà ti ẹ̀mí.
9 Ìdí nìyẹn tó fi jẹ́ pé, láti ọjọ́ tí a ti gbọ́ nípa rẹ̀, a ò dákẹ́ àdúrà lórí yín, a sì ń bẹ̀bẹ̀ pé kí ẹ lè ní ẹ̀kúnrẹ́rẹ́ ìmọ̀ tó péye nípa ìfẹ́ Ọlọ́run nínú gbogbo ọgbọ́n àti òye tẹ̀mí,
10 kí ẹ lè máa rìn lọ́nà tó yẹ Jèhófà láti ṣe ìfẹ́ rẹ̀ ní kíkún, bí ẹ ṣe ń so èso nínú gbogbo iṣẹ́ rere, tí ìmọ̀ tó péye tí ẹ ní nípa Ọlọ́run sì ń pọ̀ sí i;
11 kí agbára rẹ̀ ológo sì fún yín ní gbogbo agbára tí ẹ nílò, kí ẹ lè fara dà á ní kíkún pẹ̀lú sùúrù àti ìdùnnú,
12 bí ẹ ṣe ń dúpẹ́ lọ́wọ́ Baba tó mú kí ẹ kúnjú ìwọ̀n láti pín nínú ogún àwọn ẹni mímọ́ nínú ìmọ́lẹ̀.
13 Ó gbà wá lọ́wọ́ àṣẹ òkùnkùn, ó sì mú wa lọ sínú ìjọba Ọmọ rẹ̀ ọ̀wọ́n,
14 ẹni tí a tipasẹ̀ rẹ̀ gba ìtúsílẹ̀ nípa ìràpadà, ìyẹn ìdáríjì àwọn ẹ̀ṣẹ̀ wa.
15 Òun ni àwòrán Ọlọ́run tí a kò lè rí, àkọ́bí nínú gbogbo ẹ̀dá;
16 nítorí ipasẹ̀ rẹ̀ ni a dá gbogbo ohun mìíràn ní ọ̀run àti ní ayé, àwọn ohun tí a lè rí àti àwọn ohun tí a kò lè rí, ì báà jẹ́ ìtẹ́ tàbí ipò olúwa tàbí ìjọba tàbí àṣẹ. Gbogbo ohun mìíràn ni a dá nípasẹ̀ rẹ̀ àti nítorí rẹ̀.
17 Bákan náà, ó wà ṣáájú gbogbo ohun mìíràn, ipasẹ̀ rẹ̀ ni a gbà mú kí gbogbo ohun mìíràn wà,
18 òun sì ni orí fún ara, ìyẹn ìjọ. Òun ni ìbẹ̀rẹ̀, àkọ́bí nínú àwọn òkú, kí ó lè di ẹni àkọ́kọ́ nínú ohun gbogbo;
19 nítorí ó wu Ọlọ́run láti mú kí ohun gbogbo pé sínú rẹ̀,
20 kí ó sì lè tipasẹ̀ rẹ̀ mú gbogbo ohun mìíràn pa dà bá ara rẹ̀ rẹ́, ì báà jẹ́ àwọn ohun tó wà ní ayé tàbí àwọn ohun tó wà ní ọ̀run, bí ó ṣe fi ẹ̀jẹ̀ tó ta sílẹ̀ lórí òpó igi oró mú àlàáfíà wá.
21 Ní tòótọ́, ẹ̀yin tí ẹ ti di àjèjì àti ọ̀tá nígbà kan rí torí pé àwọn iṣẹ́ burúkú ni èrò yín dá lé,
22 ẹ̀yin ló pa dà mú bá ara rẹ̀ rẹ́ báyìí nípasẹ̀ ẹran ara ẹni tó fi ara rẹ̀ lélẹ̀ fún ikú, kó lè mú yín wá síwájú rẹ̀ ní mímọ́ àti láìní àbààwọ́n àti láìní ẹ̀sùn kankan,
23 kìkì pé kí ẹ dúró nínú ìgbàgbọ́, kí ẹ fìdí múlẹ̀ lórí ìpìlẹ̀ náà, kí ẹ sì fẹsẹ̀ múlẹ̀ ṣinṣin, kí ẹ má yà kúrò nínú ìrètí ìhìn rere tí ẹ gbọ́, tí a sì ti wàásù láàárín gbogbo ẹ̀dá tó wà lábẹ́ ọ̀run. Torí ìhìn rere yìí la ṣe yan èmi Pọ́ọ̀lù láti di òjíṣẹ́.
24 Ní báyìí, mò ń yọ̀ nínú ìyà tí mò ń jẹ lórí yín, mo sì ń ní ìpọ́njú Kristi tí mi ò tíì ní nínú ẹran ara mi nítorí ara rẹ̀, ìyẹn ìjọ.
25 Mo di òjíṣẹ́ ìjọ yìí nítorí iṣẹ́ ìríjú tí Ọlọ́run fún mi nítorí yín láti wàásù ọ̀rọ̀ Ọlọ́run ní kíkún,
26 àṣírí mímọ́ tí a fi pa mọ́ láti àwọn ètò àwọn nǹkan tó ti kọjá àti láti àwọn ìran tó ti kọjá. Àmọ́ ní báyìí, a ti fi han àwọn ẹni mímọ́ rẹ̀,
27 ìyẹn àwọn tó wu Ọlọ́run pé kí wọ́n mọ ọrọ̀ ológo nípa àṣírí mímọ́ yìí láàárín àwọn orílẹ̀-èdè, àṣírí yìí ni Kristi tó wà ní ìṣọ̀kan pẹ̀lú yín, ìyẹn ìrètí ògo rẹ̀.
28 Òun ni à ń kéde, tí à ń gba gbogbo èèyàn níyànjú nípa rẹ̀, tí a sì ń kọ́ gbogbo èèyàn nínú gbogbo ọgbọ́n, kí a lè mú ẹnì kọ̀ọ̀kan wá ní pípé ní ìṣọ̀kan pẹ̀lú Kristi.
29 Nípa bẹ́ẹ̀, mò ń ṣiṣẹ́ kára, mo sì ń sapá bí agbára rẹ̀ ṣe ń ṣiṣẹ́ gidigidi nínú mi.
2 Mo fẹ́ kí ẹ mọ bí ìsapá mi ṣe pọ̀ tó lórí yín, lórí àwọn tó wà ní Laodíkíà àti lórí gbogbo àwọn tí kò tíì rí mi lójúkojú.
2 Èyí jẹ́ kí a lè tu ọkàn wọn lára, kí a lè so wọ́n pọ̀ di ọ̀kan nínú ìfẹ́, kí wọ́n sì lè ní gbogbo ọrọ̀ tó ń wá látinú òye wọn tó dájú hán-ún, kí wọ́n lè ní ìmọ̀ tó péye nípa àṣírí mímọ́ Ọlọ́run, ìyẹn Kristi.
3 Inú rẹ̀ ni a fi gbogbo ìṣúra ọgbọ́n àti ti ìmọ̀ pa mọ́ sí.
4 Mò ń sọ èyí kí ẹnì kankan má bàa fi ọ̀rọ̀ dídùn tàn yín jẹ.
5 Bí mi ò tiẹ̀ sí lọ́dọ̀ yín nínú ara, mo wà pẹ̀lú yín nínú ẹ̀mí, inú mi ń dùn bí mo ṣe ń rí i pé ẹ wà létòlétò, ìgbàgbọ́ yín sì fìdí múlẹ̀ nínú Kristi.
6 Nítorí náà, bí ẹ ṣe tẹ́wọ́ gba Kristi Jésù Olúwa, ẹ máa rìn ní ìṣọ̀kan pẹ̀lú rẹ̀,
7 kí ẹ ta gbòǹgbò, kí ẹ sì máa dàgbà nínú rẹ̀, kí ẹ fẹsẹ̀ múlẹ̀ nínú ìgbàgbọ́, bí a ṣe kọ́ yín, kí ẹ sì máa kún fún ọpẹ́.
8 Ẹ máa ṣọ́ra kí ẹnikẹ́ni má fi ọgbọ́n orí àti ìtànjẹ lásán mú yín lẹ́rú látinú òfin àtọwọ́dọ́wọ́ èèyàn, nínú àwọn ohun àkọ́bẹ̀rẹ̀ ayé, tí kì í ṣe nínú Kristi;
9 torí pé inú rẹ̀ ni gbogbo ànímọ́ Ọlọ́run pé sí.
10 Torí náà, ẹ ti ní ohun gbogbo nípasẹ̀ rẹ̀, ẹni tó jẹ́ orí gbogbo ìjọba àti àṣẹ.
11 Àjọṣe tí ẹ ní pẹ̀lú rẹ̀ ti mú kí a dádọ̀dọ́ ẹ̀yin náà pẹ̀lú ìdádọ̀dọ́ tí a kò fi ọwọ́ ṣe nípa bíbọ́ ara ẹ̀ṣẹ̀ kúrò, ìyẹn ìdádọ̀dọ́ tó jẹ́ ti Kristi.
12 A sin yín pẹ̀lú rẹ̀ nínú ìbatisí rẹ̀, àjọṣe tí ẹ sì ní pẹ̀lú rẹ̀ mú kí a gbé ẹ̀yin náà dìde pẹ̀lú rẹ̀ nípasẹ̀ ìgbàgbọ́ yín nínú iṣẹ́ agbára Ọlọ́run, ẹni tó gbé e dìde kúrò nínú ikú.
13 Yàtọ̀ síyẹn, bó tilẹ̀ jẹ́ pé ẹ ti kú nínú àwọn àṣemáṣe yín àti nínú ipò àìdádọ̀dọ́ ẹran ara yín, Ọlọ́run mú kí ẹ wà láàyè pẹ̀lú rẹ̀. Ó dárí gbogbo àṣemáṣe wa jì wá tinútinú,
14 ó pa ìwé àfọwọ́kọ rẹ́, èyí tí àwọn àṣẹ wà nínú rẹ̀, tó sì lòdì sí wa. Ó mú un kúrò lọ́nà bí ó ṣe kàn án mọ́ òpó igi oró.
15 Ó ti tú àwọn alákòóso àti àwọn aláṣẹ sí borokoto, ó fi wọ́n hàn ní gbangba pé a ti ṣẹ́gun wọn, ó ń fi òpó igi oró darí wọn lọ nínú ìjáde àwọn tó ń yọ ayọ̀ ìṣẹ́gun.
16 Nítorí náà, ẹ má ṣe jẹ́ kí ẹnì kankan dá yín lẹ́jọ́ lórí ohun tí ẹ̀ ń jẹ àti ohun tí ẹ̀ ń mu tàbí lórí àjọyọ̀ kan tí ẹ ṣe tàbí òṣùpá tuntun tàbí sábáàtì.
17 Àwọn nǹkan yẹn jẹ́ òjìji àwọn ohun tó ń bọ̀, àmọ́ Kristi ni ohun gidi náà.
18 Ẹ má ṣe jẹ́ kí ẹnì kankan mú kí ẹ̀bùn náà bọ́ mọ́ yín lọ́wọ́, ẹni tó fẹ́ràn ìrẹ̀lẹ̀ tó jẹ́ ẹ̀tàn àti ọ̀nà ìjọsìn àwọn áńgẹ́lì, “tó dúró lórí” àwọn ohun tó ti rí. Ní tòótọ́, kò sídìí tó fi yẹ kó gbéra ga, àmọ́ ó ṣe bẹ́ẹ̀ torí ó ń ronú lọ́nà ti ara,
19 kò sì di orí náà mú ṣinṣin, ipasẹ̀ ẹni tí gbogbo ara fi ń rí ohun tó nílò, tó sì so gbogbo rẹ̀ pọ̀ di ọ̀kan nípasẹ̀ àwọn oríkèé àti àwọn iṣan tó de eegun pọ̀, tó ń mú kó máa dàgbà sókè bí Ọlọ́run ṣe fẹ́.
20 Bí ẹ bá ti kú pẹ̀lú Kristi nínú àwọn ohun àkọ́bẹ̀rẹ̀ ayé, kí ló dé tí ẹ̀ ń gbé ìgbé ayé yín bíi pé ẹ ṣì jẹ́ apá kan ayé bí ẹ ṣe ń fi ara yín sábẹ́ àwọn àṣẹ tó sọ pé:
21 “Má dì í mú, má tọ́ ọ wò, má fọwọ́ kàn án,”
22 ní ti gbogbo àwọn nǹkan tó ń ṣègbé lẹ́yìn lílò, gẹ́gẹ́ bí àwọn àṣẹ àti àwọn ẹ̀kọ́ tó wá látọwọ́ èèyàn ṣe sọ?
23 Bó tiẹ̀ dà bíi pé àwọn nǹkan yẹn bọ́gbọ́n mu, ṣe ni àwọn tó ń ṣe wọ́n yan ọ̀nà ìjọsìn tiwọn fúnra wọn. Wọ́n ń fìyà jẹ ara wọn torí wọ́n fẹ́ kí àwọn èèyàn máa rò pé àwọn nírẹ̀lẹ̀. Àmọ́ àwọn nǹkan yẹn kò ní àǹfààní kankan téèyàn bá fẹ́ borí ìfẹ́ ti ara.
3 Tó bá jẹ́ pé a ti gbé yín dìde pẹ̀lú Kristi, ẹ máa wá àwọn nǹkan ti òkè, níbi tí Kristi jókòó sí ní ọwọ́ ọ̀tún Ọlọ́run.
2 Ẹ máa ronú nípa àwọn nǹkan ti òkè, kì í ṣe nípa àwọn nǹkan ti ayé.
3 Nítorí ẹ ti kú, a sì ti fi ìyè yín pa mọ́ sọ́dọ̀ Kristi ní ìṣọ̀kan pẹ̀lú Ọlọ́run.
4 Nígbà tí a bá fi Kristi, ìyè wa, hàn kedere, nígbà náà, a ó fi ẹ̀yin náà hàn kedere pẹ̀lú rẹ̀ nínú ògo.
5 Nítorí náà, ẹ sọ àwọn ẹ̀yà ara yín tó wà láyé di òkú ní ti ìṣekúṣe, ìwà àìmọ́, ìfẹ́ ìbálòpọ̀ tí kò níjàánu, ìfẹ́kúfẹ̀ẹ́ àti ojúkòkòrò, tó jẹ́ ìbọ̀rìṣà.
6 Tìtorí àwọn nǹkan yìí ni ìrunú Ọlọ́run ṣe ń bọ̀.
7 Bí ẹ̀yin náà ṣe ń ṣe nìyẹn nínú ọ̀nà ìgbésí ayé yín ti tẹ́lẹ̀.
8 Àmọ́ ní báyìí, ẹ gbọ́dọ̀ mú gbogbo wọn kúrò lọ́dọ̀ yín: ìrunú, ìbínú, ìwà burúkú àti ọ̀rọ̀ èébú, kí ẹ sì mú ọ̀rọ̀ rírùn kúrò lẹ́nu yín.
9 Ẹ má ṣe máa parọ́ fún ara yín. Ẹ bọ́ ìwà àtijọ́ sílẹ̀ pẹ̀lú àwọn àṣà rẹ̀,
10 ẹ sì fi ìwà tuntun wọ ara yín láṣọ, èyí tí à ń fi ìmọ̀ tó péye sọ di tuntun, kí ó lè jọ àwòrán Ẹni tó dá a,
11 níbi tí kò ti sí Gíríìkì tàbí Júù, ìdádọ̀dọ́ tàbí àìdádọ̀dọ́, àjèjì, Sítíánì, ẹrú tàbí òmìnira; àmọ́ Kristi ni ohun gbogbo, ó sì wà nínú ohun gbogbo.
12 Nítorí náà, gẹ́gẹ́ bí àyànfẹ́ Ọlọ́run, ẹ̀yin tí ẹ jẹ́ mímọ́ àti olùfẹ́, ẹ fi ìfẹ́ oníjẹ̀lẹ́ńkẹ́ ti àánú, inú rere, ìrẹ̀lẹ̀, ìwà tútù àti sùúrù wọ ara yín láṣọ.
13 Ẹ máa fara dà á fún ara yín, kí ẹ sì máa dárí ji ara yín fàlàlà, kódà tí ẹnikẹ́ni bá ní ìdí láti fẹ̀sùn kan ẹlòmíì. Bí Jèhófà ṣe dárí jì yín ní fàlàlà, ẹ̀yin náà gbọ́dọ̀ máa ṣe bẹ́ẹ̀.
14 Àmọ́, yàtọ̀ sí gbogbo àwọn nǹkan yìí, ẹ fi ìfẹ́ wọ ara yín láṣọ, nítorí ó jẹ́ ìdè ìrẹ́pọ̀ pípé.
15 Bákan náà, ẹ jẹ́ kí àlàáfíà Kristi jọba lọ́kàn yín, nítorí a ti pè yín sínú àlàáfíà yẹn nínú ara kan. Torí náà, ẹ máa dúpẹ́.
16 Ẹ jẹ́ kí ọ̀rọ̀ Kristi máa gbé inú yín lọ́pọ̀lọpọ̀ nínú gbogbo ọgbọ́n. Ẹ máa kọ́ ara yín, kí ẹ sì máa gba ara yín níyànjú pẹ̀lú àwọn sáàmù, ìyìn sí Ọlọ́run, àwọn orin ẹ̀mí tí à ń fi ìmoore kọ, kí ẹ máa kọrin sí Jèhófà nínú ọkàn yín.
17 Ohunkóhun tí ẹ bá ń ṣe ní ọ̀rọ̀ tàbí ní ìṣe, ẹ máa ṣe ohun gbogbo ní orúkọ Jésù Olúwa, kí ẹ máa tipasẹ̀ rẹ̀ dúpẹ́ lọ́wọ́ Ọlọ́run tó jẹ́ Baba.
18 Ẹ̀yin aya, ẹ máa tẹrí ba fún àwọn ọkọ yín, bó ṣe yẹ nínú Olúwa.
19 Ẹ̀yin ọkọ, ẹ máa nífẹ̀ẹ́ àwọn aya yín, ẹ má sì bínú sí wọn lọ́nà òdì.
20 Ẹ̀yin ọmọ, ẹ máa gbọ́ràn sí àwọn òbí yín lẹ́nu nínú ohun gbogbo, nítorí èyí dára gidigidi lójú Olúwa.
21 Ẹ̀yin bàbá, ẹ má ṣe máa mú àwọn ọmọ yín bínú, kí wọ́n má bàa soríkodò.
22 Ẹ̀yin ẹrú, ẹ máa gbọ́ràn sí àwọn ọ̀gá yín lẹ́nu nínú ohun gbogbo, kì í ṣe nígbà tí wọ́n bá ń wò yín nìkan, torí kí ẹ lè tẹ́ èèyàn lọ́rùn, àmọ́ ẹ máa fòótọ́ ọkàn ṣe é pẹ̀lú ìbẹ̀rù Jèhófà.
23 Ohunkóhun tí ẹ bá ń ṣe, ẹ ṣe é tọkàntọkàn bíi pé Jèhófà lẹ̀ ń ṣe é fún, kì í ṣe èèyàn,
24 torí ẹ mọ̀ pé ọ̀dọ̀ Jèhófà lẹ ti máa gba ogún náà bí èrè. Ẹ máa ṣẹrú fún Ọ̀gá náà, Kristi.
25 Ó dájú pé ẹni tó ń ṣe àìtọ́ á gba ẹ̀san ohun tó ṣe, kò sì sí ojúsàájú kankan.
4 Ẹ̀yin ọ̀gá, ẹ máa fi òdodo àti ẹ̀tọ́ bá àwọn ẹrú yín lò, bí ẹ ṣe mọ̀ pé ẹ̀yin náà ní Ọ̀gá kan ní ọ̀run.
2 Ẹ tẹra mọ́ àdúrà gbígbà, kí ẹ wà lójúfò nínú rẹ̀ pẹ̀lú ìdúpẹ́.
3 Lẹ́sẹ̀ kan náà, ẹ máa gbàdúrà fún wa pé kí Ọlọ́run ṣí ilẹ̀kùn fún ọ̀rọ̀ náà, kí a lè kéde àṣírí mímọ́ nípa Kristi, tí mo tìtorí rẹ̀ wà nínú ìdè ẹ̀wọ̀n,
4 kí n sì lè kéde rẹ̀ lọ́nà tó ṣe kedere bó ṣe yẹ kí n kéde rẹ̀.
5 Ẹ máa fi ọgbọ́n bá àwọn tó wà lóde lò, kí ẹ máa lo àkókò yín lọ́nà tó dára jù lọ.
6 Ẹ jẹ́ kí ọ̀rọ̀ yín máa jẹ́ ọ̀rọ̀ onínúure, tí iyọ̀ dùn, kí ẹ lè mọ bó ṣe yẹ kí ẹ dá ẹnì kọ̀ọ̀kan lóhùn.
7 Tíkíkù, arákùnrin mi ọ̀wọ́n tó jẹ́ òjíṣẹ́ olóòótọ́ àti ẹrú ẹlẹgbẹ́ mi nínú Olúwa, máa ròyìn gbogbo ohun tó ṣẹlẹ̀ sí mi fún yín.
8 Mò ń rán an sí yín kí ẹ lè mọ bí a ṣe ń ṣe sí, kí ó sì lè tu ọkàn yín lára.
9 Ó ń bọ̀ pẹ̀lú Ónísímù, arákùnrin mi olóòótọ́ àti olùfẹ́, ẹni tó ti àárín yín wá; wọ́n á sọ gbogbo ohun tó ń ṣẹlẹ̀ níbí fún yín.
10 Àrísítákọ́sì tí a jọ wà lẹ́wọ̀n kí yín, Máàkù mọ̀lẹ́bí Bánábà náà kí yín, (ẹni tí a sọ fún yín pé kí ẹ gbà tọwọ́tẹsẹ̀   tó bá wá sọ́dọ̀ yín),
11 pẹ̀lú Jésù tí wọ́n ń pè ní Jọ́sítù, àwọn yìí jẹ́ ara àwọn tó dádọ̀dọ́. Àwọn yìí nìkan la jọ ń ṣiṣẹ́ fún Ìjọba Ọlọ́run, wọ́n sì ti di orísun ìtùnú fún mi gan-an.
12 Épáfírásì tó ti àárín yín wá, ẹrú Kristi Jésù, kí yín. Ìgbà gbogbo ló ń gbàdúrà lójú méjèèjì nítorí yín, pé níkẹyìn, kí ẹ lè dúró ní pípé, kí ẹ sì ní ìdánilójú nínú gbogbo ìfẹ́ Ọlọ́run.
13 Mo jẹ́rìí rẹ̀ pé ó ń sapá gan-an nítorí yín àti nítorí àwọn tó wà ní Laodíkíà àti ní Hirapólísì.
14 Lúùkù oníṣègùn tó jẹ́ olùfẹ́ kí yín, Démà náà kí yín.
15 Ẹ bá mi kí àwọn ará ní Laodíkíà, ẹ sì bá mi kí Nímífà àti ìjọ tó wà ní ilé rẹ̀.
16 Tí ẹ bá ti ka lẹ́tà yìí láàárín yín, ẹ ṣètò pé kí wọ́n kà á nínú ìjọ àwọn ará Laodíkíà, kí ẹ̀yin náà sì ka èyí tó wá láti Laodíkíà.
17 Bákan náà, ẹ sọ fún Ákípọ́sì pé: “Máa fiyè sí iṣẹ́ òjíṣẹ́ tí o gbà nínú Olúwa, kí o lè ṣe é láṣeyọrí.”
18 Ìkíni èmi Pọ́ọ̀lù nìyí, tí mo fi ọwọ́ ara mi kọ. Ẹ máa fi ìdè ẹ̀wọ̀n mi sọ́kàn. Kí inú rere àìlẹ́tọ̀ọ́sí wà pẹ̀lú yín.
1 Pọ́ọ̀lù, Sílífánù àti Tímótì, sí ìjọ àwọn ará Tẹsalóníkà tó wà ní ìṣọ̀kan pẹ̀lú Ọlọ́run tó jẹ́ Baba àti Jésù Kristi Olúwa: Kí inú rere àìlẹ́tọ̀ọ́sí àti àlàáfíà wà pẹ̀lú yín.
2 Ìgbà gbogbo là ń dúpẹ́ lọ́wọ́ Ọlọ́run tí a bá ń rántí gbogbo yín nínú àdúrà wa,
3 torí a ò lè ṣe ká má rántí iṣẹ́ tí ìgbàgbọ́ mú kí ẹ ṣe àti ìsapá onífẹ̀ẹ́ yín pẹ̀lú ìfaradà yín nítorí ìrètí tí ẹ ní nínú Olúwa wa Jésù Kristi níwájú Ọlọ́run àti Baba wa.
4 Ẹ̀yin ará tí Ọlọ́run nífẹ̀ẹ́, a mọ̀ pé òun ló yàn yín,
5 nítorí kì í ṣe nípasẹ̀ ọ̀rọ̀ nìkan ni ìhìn rere tí à ń wàásù fi dé ọ̀dọ̀ yín, ó tún wá nípasẹ̀ agbára, nípasẹ̀ ẹ̀mí mímọ́ àti nípasẹ̀ ìdánilójú tó lágbára, bí ẹ ṣe mọ irú ẹni tí a dà láàárín yín àti nítorí yín.
6 Ẹ sì ń fara wé àwa àti Olúwa, bí ẹ ṣe tẹ́wọ́ gba ọ̀rọ̀ náà lójú ọ̀pọ̀lọpọ̀ ìpọ́njú pẹ̀lú ayọ̀ ẹ̀mí mímọ́,
7 débi pé ẹ di àpẹẹrẹ fún gbogbo àwọn onígbàgbọ́ ní Makedóníà àti ní Ákáyà.
8 Òótọ́ ibẹ̀ ni pé, kì í ṣe pé ọ̀rọ̀ Jèhófà ti dún jáde látọ̀dọ̀ yín ní Makedóníà àti Ákáyà nìkan ni, àmọ́ ìgbàgbọ́ yín nínú Ọlọ́run ti tàn káàkiri níbi gbogbo, débi pé a kò nílò láti sọ ohunkóhun.
9 Nítorí àwọn fúnra wọn ń ròyìn nípa bí a ṣe kọ́kọ́ dé ọ̀dọ̀ yín àti bí ẹ ṣe fi àwọn òrìṣà yín sílẹ̀, tí ẹ sì yíjú sọ́dọ̀ Ọlọ́run kí ẹ lè jẹ́ ẹrú Ọlọ́run tòótọ́ àti alààyè,
10 kí ẹ sì lè dúró de Ọmọ rẹ̀ láti ọ̀run, ẹni tó gbé dìde kúrò nínú ikú, ìyẹn Jésù tó gbà wá sílẹ̀ kúrò lọ́wọ́ ìrunú tó ń bọ̀.
2 Ẹ̀yin ará, ẹ̀yin fúnra yín mọ̀ dájú pé ìbẹ̀wò tí a ṣe sọ́dọ̀ yín kò já sí asán.
2 Nítorí bó tilẹ̀ jẹ́ pé a ti kọ́kọ́ jìyà, tí wọ́n sì hùwà àfojúdi sí wa ní ìlú Fílípì, bí ẹ̀yin náà ṣe mọ̀, Ọlọ́run wa mú kí a mọ́kàn le kí a lè sọ ìhìn rere Ọlọ́run fún yín lójú ọ̀pọ̀ àtakò.
3 Nítorí ọ̀rọ̀ ìyànjú wa kò wá látinú ìṣìnà tàbí látinú ìwà àìmọ́ tàbí pẹ̀lú ẹ̀tàn,
4 àmọ́ gẹ́gẹ́ bí Ọlọ́run ṣe tẹ́wọ́ gbà wá pé kí ìhìn rere wà ní ìkáwọ́ wa, bẹ́ẹ̀ ni à ń sọ̀rọ̀, kì í ṣe torí ká lè wu èèyàn, àmọ́ torí ká lè wu Ọlọ́run, ẹni tó ń yẹ ọkàn wa wò.
5 Kódà, ẹ mọ̀ pé kò sí ìgbà kankan tí a sọ ọ̀rọ̀ ìpọ́nni tàbí tí a ṣe ojú ayé nítorí ojúkòkòrò; Ọlọ́run ni ẹlẹ́rìí!
6 Bẹ́ẹ̀ ni a kò máa wá ògo lọ́dọ̀ èèyàn, ì báà jẹ́ lọ́dọ̀ yín tàbí lọ́dọ̀ àwọn ẹlòmíì, bó tiẹ̀ jẹ́ pé gẹ́gẹ́ bí àpọ́sítélì Kristi, àwa fúnra wa lè sọ ara wa di ẹrù tó wúwo sí yín lọ́rùn.
7 Kàkà bẹ́ẹ̀, a di ẹni jẹ́jẹ́ láàárín yín, bí ìgbà tí abiyamọ ń tọ́jú àwọn ọmọ rẹ̀.
8 Torí náà, bí a ṣe ní ìfẹ́ oníjẹ̀lẹ́ńkẹ́ sí yín, a ti pinnu pé kì í ṣe ìhìn rere Ọlọ́run nìkan la máa fún yín, a tún máa fún yín ní ara wa, torí ẹ ti di ẹni ọ̀wọ́n sí wa.
9 Ẹ̀yin ará, ó dájú pé ẹ rántí òpò àti làálàá wa. A ṣiṣẹ́ tọ̀sántòru ká má bàa di ẹrù wọ ìkankan nínú yín lọ́rùn, nígbà tí a wàásù ìhìn rere Ọlọ́run fún yín.
10 Ẹ̀yin ni ẹlẹ́rìí, Ọlọ́run náà sì jẹ́ ẹlẹ́rìí, bí a ṣe jẹ́ adúróṣinṣin àti olódodo àti aláìlẹ́bi sí ẹ̀yin onígbàgbọ́.
11 Ẹ mọ̀ dáadáa pé ṣe là ń gbà yín níyànjú, tí à ń tù yín nínú, tí a sì ń jẹ́rìí fún ẹnì kọ̀ọ̀kan yín, bí bàbá ṣe máa ń ṣe fún àwọn ọmọ rẹ̀,
12 kí ẹ lè máa rìn lọ́nà tó yẹ Ọlọ́run, ẹni tó ń pè yín sí Ìjọba àti ògo rẹ̀.
13 Ní tòótọ́, ìdí nìyẹn tí àwa náà fi ń dúpẹ́ lọ́wọ́ Ọlọ́run nígbà gbogbo, torí nígbà tí ẹ gba ọ̀rọ̀ Ọlọ́run, èyí tí ẹ gbọ́ lọ́dọ̀ wa, ẹ tẹ́wọ́ gbà á, kì í ṣe bí ọ̀rọ̀ èèyàn, àmọ́ gẹ́gẹ́ bó ṣe jẹ́ lóòótọ́, bí ọ̀rọ̀ Ọlọ́run, èyí tó tún wà lẹ́nu iṣẹ́ nínú ẹ̀yin onígbàgbọ́.
14 Ẹ̀yin ará ń fara wé àwọn ìjọ Ọlọ́run tó wà ní ìṣọ̀kan pẹ̀lú Kristi Jésù ní Jùdíà, nítorí àwọn ará ìlú yín ń fìyà jẹ yín   bí àwọn Júù ṣe ń fìyà jẹ àwọn náà,
15 kódà wọ́n pa Jésù Olúwa àti àwọn wòlíì, wọ́n sì ṣe inúnibíni sí wa. Bákan náà, wọn ò ṣe ohun tó wu Ọlọ́run, wọn ò sì ní ire àwọn èèyàn lọ́kàn,
16 bí wọ́n ṣe ń gbìyànjú láti dí wa lọ́wọ́ ká má lè bá àwọn èèyàn orílẹ̀-èdè sọ̀rọ̀, kí wọ́n sì rí ìgbàlà. Ọ̀nà yìí ni wọ́n gbà ń mú kí ẹ̀ṣẹ̀ wọn pọ̀ sí i. Àmọ́ ìrunú Ọlọ́run ti dé tán sórí wọn.
17 Ẹ̀yin ará, nígbà tí wọ́n yà wá kúrò lọ́dọ̀ yín fún àkókò kúkúrú (nínú ara, tí kì í ṣe nínú ọkàn wa), àárò yín tó ń sọ wá gan-an mú ká sa gbogbo ipá wa láti rí yín lójúkojú.
18 Torí náà, a fẹ́ wá sọ́dọ̀ yín, bẹ́ẹ̀ ni, èmi Pọ́ọ̀lù, gbìyànjú láti wá, kódà kì í ṣe ẹ̀ẹ̀kan, ẹ̀ẹ̀mejì ni; àmọ́ Sátánì dí wa lọ́nà.
19 Nítorí kí ni ìrètí tàbí ìdùnnú tàbí adé ayọ̀ wa níwájú Jésù Olúwa wa nígbà tó bá wà níhìn-ín? Ní tòótọ́, ṣé kì í ṣe ẹ̀yin ni?
20 Dájúdájú, ẹ̀yin ni ògo àti ìdùnnú wa.
3 Torí náà, nígbà tí a ò lè mú un mọ́ra mọ́, a rí i pé á dára kí àwa nìkan dúró sí Áténì;
2 a sì rán Tímótì, arákùnrin wa àti òjíṣẹ́ Ọlọ́run nínú ìhìn rere nípa Kristi, kí ó lè mú kí ẹ fìdí múlẹ̀, kí ó sì tù yín nínú nítorí ìgbàgbọ́ yín,
3 kí àwọn ìpọ́njú yìí má bàa mú ẹnì kankan yẹsẹ̀. Nítorí ẹ̀yin fúnra yín mọ̀ pé kò sí bí a ò ṣe ní jìyà irú àwọn nǹkan yìí.
4 Nígbà tí a wà lọ́dọ̀ yín, a máa ń sọ fún yín pé a máa ní ìpọ́njú, ohun tó sì ṣẹlẹ̀ nìyẹn, bí ẹ̀yin náà ṣe mọ̀.
5 Ìdí nìyẹn tó fi jẹ́ pé nígbà tí mi ò lè mú un mọ́ra mọ́, mo ránṣẹ́ kí n lè mọ̀ nípa ìdúróṣinṣin yín, pé bóyá lọ́nà kan, Adánniwò lè ti dán yín wò, kí làálàá wa sì ti já sí asán.
6 Àmọ́ Tímótì ṣẹ̀ṣẹ̀ dé ọ̀dọ̀ wa látọ̀dọ̀ yín ni, ó sì ti fún wa ní ìròyìn ayọ̀ nípa ìdúróṣinṣin yín àti ìfẹ́ yín, pé ìgbà gbogbo ni inú yín máa ń dùn tí ẹ bá rántí wa, àárò wa sì ń sọ yín bí tiyín ṣe ń sọ àwa náà.
7 Ẹ̀yin ará, ìdí nìyẹn tó fi jẹ́ pé nínú gbogbo wàhálà wa àti ìpọ́njú wa, a ti rí ìtùnú gbà nítorí yín àti nítorí ìdúróṣinṣin tí ẹ ní.
8 Torí pé à ń mú wa sọ jí, tí ẹ bá dúró ṣinṣin nínú Olúwa.
9 Báwo ni ká ṣe dúpẹ́ lọ́wọ́ Ọlọ́run nítorí yín lórí ayọ̀ púpọ̀ tí ẹ̀ ń mú ká ní níwájú Ọlọ́run wa?
10 Tọ̀sántòru là ń rawọ́ ẹ̀bẹ̀ taratara ká lè fojú kàn yín, ká sì fún yín ní àwọn ohun tí á mú kí ìgbàgbọ́ yín lágbára.
11 Tóò, kí Ọlọ́run àti Baba wa fúnra rẹ̀ àti Jésù Olúwa wa ṣí ọ̀nà sílẹ̀ fún wa láti wá sọ́dọ̀ yín.
12 Yàtọ̀ síyẹn, kí Olúwa mú kí ẹ pọ̀ sí i, bẹ́ẹ̀ ni, kí ó mú kí ẹ pọ̀ gidigidi nínú ìfẹ́ sí ara yín lẹ́nì kọ̀ọ̀kan àti sí gbogbo èèyàn, bí àwa náà ṣe nífẹ̀ẹ́ yín,
13 kí ó lè mú kí ọkàn yín fìdí múlẹ̀, kí ó jẹ́ aláìlẹ́bi nínú jíjẹ́ mímọ́ níwájú Ọlọ́run àti Baba wa nígbà tí Jésù Olúwa wa bá wà níhìn-ín pẹ̀lú gbogbo àwọn ẹni mímọ́ rẹ̀.
4 Lákòótán, ẹ̀yin ará, bí ẹ ṣe gba ìtọ́ni lọ́dọ̀ wa nípa bó ṣe yẹ kí ẹ máa rìn kí ẹ lè ṣe ohun tí Ọlọ́run fẹ́, tí ẹ sì ń ṣe bẹ́ẹ̀ lóòótọ́, a fi Jésù Olúwa bẹ̀ yín, a sì tún fi rọ̀ yín pé kí ẹ túbọ̀ máa ṣe bẹ́ẹ̀ ní ẹ̀kúnrẹ́rẹ́.
2 Nítorí ẹ mọ àwọn ìtọ́ni tí a fún yín nípasẹ̀ Jésù Olúwa.
3 Ohun tí ìfẹ́ Ọlọ́run jẹ́ nìyí, pé kí ẹ jẹ́ mímọ́, kí ẹ sì ta kété sí ìṣekúṣe.
4 Kí ẹnì kọ̀ọ̀kan yín mọ bó ṣe máa kó ara rẹ̀ níjàánu nínú jíjẹ́ mímọ́   àti nínú iyì,
5 kì í ṣe nínú ojúkòkòrò ìbálòpọ̀ tí kò níjàánu bíi ti àwọn orílẹ̀-èdè tí kò mọ Ọlọ́run.
6 Kí ẹnikẹ́ni má kọjá ààlà tó yẹ, kó má sì yan arákùnrin rẹ̀ jẹ nínú ọ̀ràn yìí, torí Jèhófà ń fìyà jẹni nítorí gbogbo àwọn nǹkan yìí, bí a ṣe sọ fún yín ṣáájú, tí a sì tún kìlọ̀ fún yín gidigidi.
7 Nítorí Ọlọ́run pè wá fún jíjẹ́ mímọ́, kì í ṣe fún ìwà àìmọ́.
8 Torí náà, ẹni tí kò bá ka èyí sí, kì í ṣe èèyàn ni kò kà sí, Ọlọ́run tó ń fún yín ní ẹ̀mí mímọ́ rẹ̀ ni kò kà sí.
9 Àmọ́, ní ti ìfẹ́ ará, ẹ kò nílò ká kọ̀wé sí yín, nítorí Ọlọ́run ti kọ́ yín láti máa nífẹ̀ẹ́ ara yín.
10 Kódà, ẹ̀ ń ṣe bẹ́ẹ̀ sí gbogbo àwọn ará ní gbogbo Makedóníà. Àmọ́, ẹ̀yin ará, a rọ̀ yín pé kí ẹ máa ṣe jù bẹ́ẹ̀ lọ.
11 Ẹ fi ṣe àfojúsùn yín láti máa ṣe jẹ́ẹ́jẹ́ẹ́, ẹ má yọjú sí ọ̀rọ̀ ọlọ́rọ̀, kí ẹ máa fi ọwọ́ yín ṣiṣẹ́, bí a ṣe sọ fún yín,
12 kí ẹ lè máa rìn lọ́nà tó bójú mu lójú àwọn tó wà níta, kí ẹ má sì ṣe aláìní ohunkóhun.
13 Yàtọ̀ síyẹn, ẹ̀yin ará, a fẹ́ kí ẹ mọ̀ nípa àwọn tó ń sùn nínú ikú, kí ẹ má bàa banú jẹ́ bí àwọn tí kò ní ìrètí ṣe máa ń ṣe.
14 Nítorí tí a bá nígbàgbọ́ pé Jésù kú, ó sì jí dìde, lọ́nà kan náà, Ọlọ́run yóò mú àwọn tó ti sùn nínú ikú nítorí Jésù wá sí ìyè pẹ̀lú rẹ̀.
15 Nítorí ohun tí a sọ fún yín nípasẹ̀ ọ̀rọ̀ Jèhófà nìyí, pé àwa alààyè tí a bá kù nílẹ̀ di ìgbà tí Olúwa bá wà níhìn-ín kò ní ṣáájú àwọn tó ti sùn nínú ikú lọ́nàkọnà;
16 nítorí Olúwa fúnra rẹ̀ yóò sọ̀ kalẹ̀ láti ọ̀run pẹ̀lú ìpè àṣẹ, pẹ̀lú ohùn olú áńgẹ́lì àti pẹ̀lú kàkàkí Ọlọ́run, àwọn tó ti kú nínú Kristi ló sì máa kọ́kọ́ dìde.
17 Lẹ́yìn náà, àwa alààyè tí a kù nílẹ̀ ni a ó gbà lọ pẹ̀lú wọn nínú àwọsánmà láti pàdé Olúwa nínú afẹ́fẹ́; a ó sì tipa báyìí máa wà pẹ̀lú Olúwa nígbà gbogbo.
18 Nítorí náà, ẹ máa fi àwọn ọ̀rọ̀ yìí tu ara yín nínú.
5 Ẹ̀yin ará, ní ti àwọn ìgbà àti àwọn àsìkò, ẹ ò nílò kí a kọ nǹkan kan ránṣẹ́ sí yín.
2 Nítorí ẹ̀yin fúnra yín mọ̀ dáadáa pé ọjọ́ Jèhófà ń bọ̀ bí olè ní òru.
3 Nígbàkigbà tí wọ́n bá ń sọ pé, “Àlàáfíà àti ààbò!” ìgbà náà ni ìparun òjijì yóò dé lọ́gán sórí wọn, bí ìgbà tí obìnrin tó lóyún bá bẹ̀rẹ̀ sí í rọbí, wọn ò sì ní yè bọ́ lọ́nàkọnà.
4 Àmọ́, ẹ̀yin ará, ẹ ò sí nínú òkùnkùn, tí ọjọ́ yẹn á fi dé bá yín lójijì bí ìgbà tí ilẹ̀ mọ́ bá olè,
5 nítorí gbogbo yín jẹ́ ọmọ ìmọ́lẹ̀ àti ọmọ ọ̀sán. Àwa kì í ṣe ti òru tàbí ti òkùnkùn.
6 Torí náà, ẹ má ṣe jẹ́ kí a máa sùn bí àwọn yòókù ti ń ṣe, àmọ́ ẹ jẹ́ kí a wà lójúfò, kí a sì máa ronú bó ṣe tọ́.
7 Nítorí àwọn tó ń sùn máa ń sùn ní òru, àwọn tó sì ń mutí yó máa ń mutí yó ní òru.
8 Àmọ́ ní ti àwa tí a jẹ́ ti ọ̀sán, ẹ jẹ́ kí a máa ronú bó ṣe tọ́, kí a gbé àwo ìgbàyà ìgbàgbọ́ àti ìfẹ́ wọ̀, kí a sì dé ìrètí ìgbàlà bí akoto
9 nítorí Ọlọ́run kò yàn wá fún ìrunú, bí kò ṣe láti rí ìgbàlà nípasẹ̀ Jésù Kristi Olúwa wa.
10 Ó kú fún wa, kó lè jẹ́ pé, bóyá a sùn tàbí a ò sùn, a máa lè wà láàyè pẹ̀lú rẹ̀.
11 Nítorí náà, ẹ máa fún ara yín níṣìírí, kí ẹ sì máa gbé ara yín ró, bí ẹ ti ń ṣe ní tòótọ́.
12 Ní báyìí, ẹ̀yin ará, a fẹ́ kí ẹ máa bọ̀wọ̀ fún àwọn tó ń ṣiṣẹ́ kára láàárín yín, tí wọ́n ń ṣe àbójútó yín nínú Olúwa, tí wọ́n sì ń gbà yín níyànjú;
13 ẹ máa kà wọ́n sí lọ́nà àrà ọ̀tọ̀ nínú ìfẹ́ nítorí iṣẹ́ wọn. Ẹ wà ní àlàáfíà pẹ̀lú ara yín.
14 Lẹ́sẹ̀ kan náà, ẹ̀yin ará, à ń rọ̀ yín pé kí ẹ máa kìlọ̀ fún àwọn tó ń ṣe ségesège, ẹ máa sọ̀rọ̀ ìtùnú fún àwọn tó sorí kọ́, ẹ máa ran àwọn aláìlera lọ́wọ́, ẹ máa mú sùúrù fún gbogbo èèyàn.
15 Ẹ rí i pé ẹnikẹ́ni ò fi búburú san búburú fún ẹnì kankan, kí ẹ sì máa fìgbà gbogbo wá ohun rere fún ara yín àti fún gbogbo àwọn míì.
16 Ẹ máa yọ̀ nígbà gbogbo.
17 Ẹ máa gbàdúrà nígbà gbogbo.
18 Ẹ máa dúpẹ́ ohun gbogbo. Ohun tí Ọlọ́run fẹ́ fún yín nìyí nínú Kristi Jésù.
19 Ẹ má ṣe pa iná ẹ̀mí.
20 Ẹ má ṣe kó àwọn ọ̀rọ̀ àsọtẹ́lẹ̀ dà nù.
21 Ẹ máa wádìí ohun gbogbo dájú; ẹ di èyí tó dára mú ṣinṣin.
22 Ẹ yẹra fún gbogbo ìwà burúkú.
23 Kí Ọlọ́run àlàáfíà fúnra rẹ̀ sọ yín di mímọ́ pátápátá. Kí ẹ̀mí àti ọkàn àti ara ẹ̀yin ará, tó dára ní gbogbo ọ̀nà, jẹ́ aláìlẹ́bi nígbà tí Olúwa wa Jésù Kristi bá wà níhìn-ín.
24 Ẹni tó ń pè yín jẹ́ olóòótọ́, ó sì dájú pé ó máa ṣe bẹ́ẹ̀.
25 Ẹ̀yin ará, ẹ máa gbàdúrà fún wa.
26 Ẹ fi ìfẹnukonu mímọ́ kí gbogbo àwọn ará.
27 Mò ń fi dandan lé e fún yín ní orúkọ Olúwa pé kí ẹ ka lẹ́tà yìí fún gbogbo àwọn ará.
28 Kí inú rere àìlẹ́tọ̀ọ́sí Olúwa wa Jésù Kristi wà pẹ̀lú yín.
1 Pọ́ọ̀lù, Sílífánù àti Tímótì, sí ìjọ àwọn ará Tẹsalóníkà ní ìṣọ̀kan pẹ̀lú Ọlọ́run, Baba wa àti Jésù Kristi Olúwa:
2 Kí ẹ ní inú rere àìlẹ́tọ̀ọ́sí àti àlàáfíà látọ̀dọ̀ Ọlọ́run tó jẹ́ Baba àti Jésù Kristi Olúwa.
3 Ẹ̀yin ará, ó di dandan fún wa láti máa dúpẹ́ lọ́wọ́ Ọlọ́run nígbà gbogbo nítorí yín. Ó yẹ bẹ́ẹ̀, torí pé ìgbàgbọ́ yín ń lágbára sí i, ìfẹ́ tí ẹ ní sí ara yín lẹ́nì kọ̀ọ̀kan àti lápapọ̀ sì ń pọ̀ sí i.
4 Nítorí èyí, à ń fi yín yangàn láàárín ìjọ Ọlọ́run nítorí ìfaradà àti ìgbàgbọ́ yín nínú gbogbo inúnibíni àti àwọn ìṣòro tí ẹ̀ ń dojú kọ.
5 Èyí jẹ́ ẹ̀rí ìdájọ́ òdodo Ọlọ́run, tó ń mú kí a kà yín yẹ fún Ìjọba Ọlọ́run tí ẹ̀ ń torí rẹ̀ jìyà.
6 Èyí jẹ́ nítorí pé Ọlọ́run kà á sí òdodo láti san ìpọ́njú pa dà fún àwọn tó ń pọ́n yín lójú.
7 Àmọ́ ẹ̀yin tí ẹ̀ ń ní ìpọ́njú máa rí ìtura gbà pẹ̀lú wa nígbà ìfihàn Jésù Olúwa láti ọ̀run pẹ̀lú àwọn áńgẹ́lì rẹ̀ alágbára
8 nínú iná tó ń jó fòfò, bó ṣe ń mú ẹ̀san wá sórí àwọn tí kò mọ Ọlọ́run àti àwọn tí kò ṣègbọràn sí ìhìn rere nípa Jésù Olúwa wa.
9 Àwọn yìí máa fara gbá ìyà ìdájọ́ ìparun ayérayé láti iwájú Olúwa àti látinú ògo agbára rẹ̀,
10 nígbà tó bá dé kí a lè yìn ín lógo pẹ̀lú àwọn ẹni mímọ́ rẹ̀, kí gbogbo àwọn tó ní ìgbàgbọ́ sì lè wò ó ní ọjọ́ yẹn tìyanutìyanu, nítorí ẹ gba ẹ̀rí tí a jẹ́ fún yín gbọ́.
11 Torí bẹ́ẹ̀, à ń gbàdúrà fún yín nígbà gbogbo pé kí Ọlọ́run wa kà yín yẹ fún ìpè rẹ̀, kó sì fi agbára rẹ̀ ṣe gbogbo ohun rere tó wù ú láṣepé pẹ̀lú gbogbo iṣẹ́ ìgbàgbọ́.
12 Kí a lè yin orúkọ Olúwa wa Jésù lógo nínú yín, kí a sì yin ẹ̀yin náà lógo nínú rẹ̀, nítorí inú rere àìlẹ́tọ̀ọ́sí Ọlọ́run wa àti ti Jésù Kristi Olúwa.
2 Àmọ́, ẹ̀yin ará, ní ti wíwàníhìn-ín Olúwa wa Jésù Kristi àti kíkó wa jọ sọ́dọ̀ rẹ̀, a rọ̀ yín
2 kí ọkàn yín má tètè mì tàbí kí ó dà rú nítorí ọ̀rọ̀ onímìísí tàbí nítorí iṣẹ́ tí a fẹnu jẹ́ tàbí nítorí lẹ́tà kan tó dà bíi pé ó wá látọ̀dọ̀ wa, tó ń sọ pé ọjọ́ Jèhófà ti dé.
3 Ẹ má ṣe jẹ́ kí ẹnì kankan kó yín ṣìnà lọ́nàkọnà, nítorí kò ní dé láìjẹ́ pé ìpẹ̀yìndà kọ́kọ́ dé, tí a sì fi ọkùnrin arúfin hàn, ìyẹn ọmọ ìparun.
4 Alátakò ni, ó sì gbé ara rẹ̀ lékè gbogbo àwọn tí wọ́n ń pè ní ọlọ́run tàbí ohun ìjọsìn, tó fi jẹ́ pé ó jókòó nínú tẹ́ńpìlì Ọlọ́run, ó sì ń fi ara rẹ̀ hàn ní gbangba pé òun jẹ́ ọlọ́run.
5 Ṣé ẹ rántí pé nígbà tí mo ṣì wà pẹ̀lú yín, mo máa ń sọ àwọn nǹkan yìí fún yín?
6 Ní báyìí, ẹ mọ ohun tó ń ṣèdíwọ́ kó má bàa fara hàn ṣáájú àkókò rẹ̀.
7 Lóòótọ́, àṣírí ìwà ìkà yìí ti wà lẹ́nu iṣẹ́, àmọ́ ó dìgbà tí ẹni tó ń ṣèdíwọ́ ní báyìí bá kúrò lọ́nà.
8 Lẹ́yìn náà, a ó fi arúfin náà hàn, ẹni tí Jésù Olúwa máa fi ẹ̀mí ẹnu rẹ̀ pa, tí á sì sọ di asán nígbà tó bá ṣe kedere pé ó ti wà níhìn-ín.
9 Àmọ́ ohun tó mú kí arúfin náà wà níhìn-ín jẹ́ iṣẹ́ ọwọ́ Sátánì pẹ̀lú gbogbo iṣẹ́ agbára àti àwọn iṣẹ́ àmì àti iṣẹ́ ìyanu tó jẹ́ irọ́
10 pẹ̀lú gbogbo ẹ̀tàn àìṣòdodo   fún àwọn tó ń ṣègbé, gẹ́gẹ́ bí ẹ̀san iṣẹ́ wọn nítorí pé wọn ò gba ìfẹ́ òtítọ́ kí wọ́n lè rí ìgbàlà.
11 Ìdí nìyẹn tí Ọlọ́run fi jẹ́ kí ohun tó ń ṣiṣẹ́ ẹ̀tàn kó wọn ṣìnà, kí wọ́n lè gba irọ́ gbọ́,
12 kí a lè dá gbogbo wọn lẹ́jọ́ torí pé wọn ò gba òtítọ́ gbọ́, kàkà bẹ́ẹ̀ ṣe ni wọ́n ń fi àìṣòdodo ṣayọ̀.
13 Síbẹ̀, ó di dandan fún wa láti máa dúpẹ́ lọ́wọ́ Ọlọ́run nígbà gbogbo nítorí yín, ẹ̀yin ará tí Jèhófà nífẹ̀ẹ́, torí pé àtìbẹ̀rẹ̀ ni Ọlọ́run ti yàn yín fún ìgbàlà nípa fifi ẹ̀mí rẹ̀ sọ yín di mímọ́ àti nípa ìgbàgbọ́ yín nínú òtítọ́.
14 Ó tipasẹ̀ ìhìn rere tí à ń kéde pè yín sí èyí, kí ẹ lè ní ògo Olúwa wa Jésù Kristi.
15 Nítorí náà, ẹ̀yin ará, ẹ dúró gbọn-in, kí ẹ sì di àwọn àṣà tí a fi kọ́ yín mú ṣinṣin, ì báà jẹ́ nípasẹ̀ iṣẹ́ tí a fẹnu jẹ́ tàbí nípasẹ̀ lẹ́tà látọ̀dọ̀ wa.
16 Jù bẹ́ẹ̀ lọ, kí Olúwa wa Jésù Kristi fúnra rẹ̀ àti Ọlọ́run, Baba wa, ẹni tó nífẹ̀ẹ́ wa, tó sì fún wa ní ìtùnú ayérayé àti ìrètí rere nípasẹ̀ inú rere àìlẹ́tọ̀ọ́sí,
17 tu ọkàn yín lára, kó sì fìdí yín múlẹ̀ gbọn-in nínú gbogbo iṣẹ́ rere àti ọ̀rọ̀ rere.
3 Lákòótán, ẹ̀yin ará, ẹ máa gbàdúrà fún wa, kí ọ̀rọ̀ Jèhófà lè máa gbilẹ̀ kíákíá, kí a sì máa ṣe é lógo, bó ṣe rí lọ́dọ̀ yín,
2 kí a lè gbà wá lọ́wọ́ àwọn ẹni ibi àti èèyàn burúkú, nítorí ìgbàgbọ́ kì í ṣe ohun ìní gbogbo èèyàn.
3 Àmọ́ olóòótọ́ ni Olúwa, yóò fún yín lókun, yóò sì dáàbò bò yín kúrò lọ́wọ́ ẹni burúkú náà.
4 Yàtọ̀ síyẹn, bí a ṣe wà nínú Olúwa, a ní ìgbẹ́kẹ̀lé nínú yín pé ẹ̀ ń ṣe àwọn ohun tí a sọ fún yín, ẹ ó sì máa ṣe wọ́n nìṣó.
5 Kí Olúwa máa darí ọkàn yín sínú ìfẹ́ Ọlọ́run àti sínú ìfaradà fún Kristi.
6 Ní báyìí ẹ̀yin ará, à ń fún yín ní ìtọ́ni ní orúkọ Jésù Kristi Olúwa wa, pé kí ẹ fà sẹ́yìn kúrò lọ́dọ̀ gbogbo arákùnrin tó ń rìn ségesège, tí kì í ṣe gẹ́gẹ́ bí àṣà tí ẹ gbà lọ́dọ̀ wa.
7 Nítorí ẹ̀yin fúnra yín mọ bó ṣe yẹ kí ẹ fara wé wa, torí a ò ṣe ségesège láàárín yín,
8 bẹ́ẹ̀ la ò jẹ oúnjẹ ẹnikẹ́ni lọ́fẹ̀ẹ́. Kàkà bẹ́ẹ̀, nínú òpò àti làálàá, à ń ṣiṣẹ́ tọ̀sántòru kí a má bàa gbé ẹrù tó wúwo wọ ìkankan nínú yín lọ́rùn.
9 Kì í ṣe pé a ò ní àṣẹ, àmọ́ a fẹ́ fi ara wa ṣe àpẹẹrẹ fún yín kí ẹ lè máa fara wé wa.
10 Kódà, nígbà tí a wà lọ́dọ̀ yín, a máa ń pa àṣẹ yìí fún yín pé: “Tí ẹnikẹ́ni ò bá fẹ́ ṣiṣẹ́, kó má jẹun.”
11 Nítorí a gbọ́ pé àwọn kan ń rìn ségesège láàárín yín, wọn ò ṣiṣẹ́ rárá, ṣe ni wọ́n ń tojú bọ ohun tí kò kàn wọ́n.
12 Irú àwọn ẹni bẹ́ẹ̀ ni a pa àṣẹ fún, tí a sì gbà níyànjú nínú Jésù Kristi Olúwa pé kí wọ́n gbájú mọ́ iṣẹ́ wọn, kí wọ́n sì máa jẹ oúnjẹ tí àwọn fúnra wọn ṣiṣẹ́ fún.
13 Ní tiyín, ẹ̀yin ará, ẹ má ṣe jẹ́ kó sú yín láti máa ṣe rere.
14 Àmọ́ tí ẹnikẹ́ni ò bá ṣègbọràn sí ọ̀rọ̀ tí a sọ nínú lẹ́tà yìí, ẹ sàmì sí ẹni náà, ẹ má sì bá a kẹ́gbẹ́ mọ́, kí ojú lè tì í.
15 Síbẹ̀, ẹ má kà á sí ọ̀tá, àmọ́ ẹ máa gbà á níyànjú bí arákùnrin.
16 Tóò, kí Olúwa àlàáfíà máa fún yín ní àlàáfíà nígbà gbogbo àti ní gbogbo ọ̀nà. Kí Olúwa wà pẹ̀lú gbogbo yín.
17 Ìkíni èmi Pọ́ọ̀lù nìyí, tí mo fi ọwọ́ ara mi kọ, ó jẹ́ àmì nínú gbogbo lẹ́tà mi; bí mo ṣe máa ń kọ̀wé nìyí.
18 Kí inú rere àìlẹ́tọ̀ọ́sí Olúwa wa Jésù Kristi wà pẹ̀lú gbogbo yín.
1 Pọ́ọ̀lù, àpọ́sítélì Kristi Jésù nípasẹ̀ àṣẹ Ọlọ́run Olùgbàlà wa àti ti Kristi Jésù, ìrètí wa,
2 sí Tímótì, ọmọ gidi nínú ìgbàgbọ́: Kí o ní inú rere àìlẹ́tọ̀ọ́sí, àánú àti àlàáfíà látọ̀dọ̀ Ọlọ́run tó jẹ́ Baba àti Kristi Jésù Olúwa wa.
3 Bí mo ṣe gbà ọ́ níyànjú nígbà tí mo fẹ́ lọ sí Makedóníà pé kí o dúró ní Éfésù, bẹ́ẹ̀ náà ni mò ń ṣe báyìí, kí o lè pàṣẹ fún àwọn kan pé kí wọ́n má ṣe fi ẹ̀kọ́ tó yàtọ̀ kọ́ni,
4 kí wọ́n má sì tẹ́tí sí àwọn ìtàn èké àti àwọn ìtàn ìdílé. Irú àwọn nǹkan bẹ́ẹ̀ kò wúlò rárá, ṣe ló ń mú káwọn èèyàn máa méfò dípò kó máa fúnni ní ohunkóhun látọ̀dọ̀ Ọlọ́run, ìyẹn ohun tó ní í ṣe pẹ̀lú ìgbàgbọ́.
5 Ní tòótọ́, ìdí tí mo fi ń sọ ìtọ́ni yìí jẹ́ nítorí ìfẹ́ látinú ọkàn tó mọ́, látinú ẹ̀rí ọkàn rere àti látinú ìgbàgbọ́ tí kò ní àgàbàgebè.
6 Torí àwọn kan ti pa àwọn nǹkan yìí tì, wọ́n ti bẹ̀rẹ̀ sí í sọ̀rọ̀ tí kò nítumọ̀.
7 Wọ́n fẹ́ di olùkọ́ òfin, àmọ́ wọn ò lóye àwọn ohun tí wọ́n ń sọ àtàwọn nǹkan tí wọ́n ń tẹnu mọ́ pé ó dá àwọn lójú.
8 A mọ̀ pé Òfin dáa tí èèyàn bá tẹ̀ lé e bó ṣe yẹ,
9 ó yé wa pé torí olódodo kọ́ ni òfin ṣe wà, àmọ́ ó wà torí àwọn arúfin   àtàwọn ọlọ̀tẹ̀, àwọn tí kò ṣe ìfẹ́ Ọlọ́run àtàwọn ẹlẹ́ṣẹ̀, àwọn aláìṣòótọ́ àti aláìmọ́, àwọn tó ń pa bàbá àti àwọn tó ń pa ìyá, àwọn apààyàn,
10 àwọn oníṣekúṣe, àwọn ọkùnrin tó ń bá ọkùnrin lò pọ̀, àwọn ajínigbé, àwọn òpùrọ́, àwọn tó ń parọ́ nílé ẹjọ́ àti torí gbogbo àwọn nǹkan míì tó ta ko ẹ̀kọ́ tó ṣàǹfààní
11 tó bá ìhìn rere ológo ti Ọlọ́run aláyọ̀ mu, èyí tí a fi sí ìkáwọ́ mi.
12 Mo dúpẹ́ lọ́wọ́ Kristi Jésù Olúwa wa, tó fún mi lágbára, torí ó kà mí sí olóòótọ́ ní ti pé ó fún mi ní iṣẹ́ òjíṣẹ́ kan,
13 bó tiẹ̀ jẹ́ pé asọ̀rọ̀ òdì ni mí tẹ́lẹ̀, mo máa ń ṣe inúnibíni, mo sì jẹ́ aláfojúdi. Síbẹ̀, a fi àánú hàn sí mi, torí àìmọ̀kan ni mo fi hùwà, mi ò sì ní ìgbàgbọ́.
14 Àmọ́ inú rere àìlẹ́tọ̀ọ́sí Olúwa wa pọ̀ gan-an, bẹ́ẹ̀ sì ni ìgbàgbọ́ àti ìfẹ́ tó wà nínú Kristi Jésù.
15 Ọ̀rọ̀ yìí ṣeé gbára lé, ó sì yẹ ká gbà á délẹ̀délẹ̀, pé: Kristi Jésù wá sí ayé láti gba àwọn ẹlẹ́ṣẹ̀ là. Èmi sì ni ẹni àkọ́kọ́ lára wọn.
16 Síbẹ̀, a fi àánú hàn sí mi, kó lè jẹ́ pé nípasẹ̀ èmi tí mo jẹ́ ẹni àkọ́kọ́ nínú ẹlẹ́ṣẹ̀, Kristi Jésù máa fi gbogbo sùúrù rẹ̀ hàn, kó lè fi mí ṣe àpẹẹrẹ fún àwọn tó máa gbà á gbọ́ kí wọ́n lè ní ìyè àìnípẹ̀kun.
17 Nítorí náà, kí ọlá àti ògo máa jẹ́ ti Ọba ayérayé, ẹni tí kò lè díbàjẹ́, tí a kò lè rí, Ọlọ́run kan ṣoṣo, títí láé àti láéláé. Àmín.
18 Tímótì ọmọ mi, mo fi ìtọ́ni yìí sí ìkáwọ́ rẹ, ní ìbámu pẹ̀lú àwọn nǹkan tí a sọ tẹ́lẹ̀ nípa rẹ, pé kí o lè máa fi wọ́n ja ogun rere,
19 kí ìgbàgbọ́ rẹ má ṣe yẹ̀, kí o sì máa ní ẹ̀rí ọkàn rere, èyí tí àwọn kan ti sọ nù, tó sì ti mú kí ọkọ̀ ìgbàgbọ́ wọn rì.
20 Híméníọ́sì àti Alẹkisáńdà wà lára irú àwọn èèyàn bẹ́ẹ̀, mo sì ti fi wọ́n lé Sátánì lọ́wọ́, kí a lè fi ìbáwí kọ́ wọn lẹ́kọ̀ọ́ pé kí wọ́n má sọ̀rọ̀ òdì mọ́.
2 Torí náà, mò ń pàrọwà fún yín ṣáájú ohun gbogbo pé kí ẹ máa rawọ́ ẹ̀bẹ̀, kí ẹ máa gbàdúrà, kí ẹ máa dúpẹ́, kí ẹ sì máa bẹ̀bẹ̀ torí onírúurú èèyàn,
2 kí ẹ ṣe bẹ́ẹ̀ torí àwọn ọba àti gbogbo àwọn tó wà ní ipò gíga, ká lè máa gbé ìgbé ayé tó pa rọ́rọ́ nìṣó pẹ̀lú ìbàlẹ̀ ọkàn, bí a ti ń fi gbogbo ọkàn wa sin Ọlọ́run, tí a sì ń fọwọ́ pàtàkì mú nǹkan.
3 Èyí dáa, ó sì ní ìtẹ́wọ́gbà lójú Ọlọ́run, Olùgbàlà wa,
4 ẹni tó fẹ́ ká gba onírúurú èèyàn là, kí wọ́n sì ní ìmọ̀ tó péye nípa òtítọ́.
5 Torí Ọlọ́run kan ló wà àti alárinà kan láàárín Ọlọ́run àtàwọn èèyàn, ọkùnrin kan, Kristi Jésù,
6 ẹni tó fi ara rẹ̀ ṣe ìràpadà tó bá a mu rẹ́gí fún gbogbo èèyàn—ohun tí a máa jẹ́rìí sí nìyí tí àkókò rẹ̀ bá tó.
7 Torí ìjẹ́rìí yìí   ni a ṣe yàn mí láti jẹ́ oníwàásù àti àpọ́sítélì—òótọ́ ni mò ń sọ, mi ò parọ́—olùkọ́ àwọn orílẹ̀-èdè ní ọ̀rọ̀ ìgbàgbọ́ àti òtítọ́.
8 Nítorí náà, ní ibi gbogbo mo fẹ́ kí àwọn ọkùnrin máa gbàdúrà, kí wọ́n máa gbé ọwọ́ mímọ́ sókè, láìsí ìbínú àti fífa ọ̀rọ̀.
9 Bákan náà, kí àwọn obìnrin máa fi aṣọ tó bójú mu ṣe ara wọn lọ́ṣọ̀ọ́, pẹ̀lú ìmọ̀wọ̀n ara ẹni àti àròjinlẹ̀, kì í ṣe dídi irun lọ́nà àrà àti lílo wúrà tàbí péálì tàbí aṣọ olówó ńlá,
10 àmọ́ kó jẹ́ lọ́nà tó yẹ àwọn obìnrin tó sọ pé àwọn ń sin Ọlọ́run tọkàntọkàn, ìyẹn nípa àwọn iṣẹ́ rere.
11 Kí obìnrin kẹ́kọ̀ọ́ ní ìdákẹ́jẹ́ẹ́ kó sì máa tẹrí ba délẹ̀délẹ̀.
12 Mi ò fọwọ́ sí kí obìnrin kọ́ni tàbí kó pàṣẹ lé ọkùnrin lórí, àmọ́ kí ó dákẹ́.
13 Torí Ádámù ni Ọlọ́run kọ́kọ́ dá, kó tó wá dá Éfà.
14 Bákan náà, a kò tan Ádámù jẹ, àmọ́ a tan obìnrin náà jẹ pátápátá, ó sì di arúfin.
15 Síbẹ̀, ọmọ bíbí máa dáàbò bò ó, tó bá rọ̀ mọ́ ìgbàgbọ́ àti ìfẹ́ àti ìjẹ́mímọ́ àti àròjinlẹ̀.
3 Ọ̀rọ̀ yìí ṣeé gbára lé: Tí ọkùnrin kan bá ń sapá láti di alábòójútó, iṣẹ́ rere ló fẹ́ ṣe.
2 Nítorí náà, alábòójútó gbọ́dọ̀ jẹ́ ẹni tí kò lẹ́gàn, tí kò ní ju ìyàwó kan lọ, tí kì í ṣe àṣejù, tó ní àròjinlẹ̀, tó wà létòlétò, tó ń ṣe aájò àlejò, tó kúnjú ìwọ̀n láti kọ́ni,
3 kì í ṣe ọ̀mùtí, kì í ṣe oníwà ipá, àmọ́ kó máa fòye báni lò, kì í ṣe oníjà, kì í ṣe ẹni tó fẹ́ràn owó,
4 kó jẹ́ ọkùnrin tó ń bójú tó ilé rẹ̀ dáadáa, tí àwọn ọmọ rẹ̀ máa ń tẹrí ba, tí wọ́n sì jẹ́ onígbọràn
5 (torí tí ọkùnrin kan ò bá mọ bó ṣe máa bójú tó ilé ara rẹ̀, báwo ló ṣe máa bójú tó ìjọ Ọlọ́run?),
6 kì í ṣe ẹni tí a ṣẹ̀ṣẹ̀ yí lọ́kàn pa dà, torí ó lè bẹ̀rẹ̀ sí í gbéraga, kó sì ṣubú sínú ìdájọ́ tí a ṣe fún Èṣù.
7 Yàtọ̀ síyẹn, ó yẹ kí àwọn tó wà níta máa sọ̀rọ̀ rẹ̀ dáadáa kó má bàa ṣubú sínú ẹ̀gàn àti pańpẹ́ Èṣù.
8 Bákan náà, kí àwọn ìránṣẹ́ iṣẹ́ òjíṣẹ́ jẹ́ ẹni tó ń fọwọ́ pàtàkì mú nǹkan, kí wọ́n má ṣe jẹ́ ẹlẹ́nu méjì, kí wọ́n má ṣe máa mu ọtí lámujù, kí wọ́n má ṣe máa wá èrè tí kò tọ́,
9 kí wọ́n ní ẹ̀rí ọkàn tó mọ́ bí wọ́n ti ń rọ̀ mọ́ àṣírí mímọ́ ti ìgbàgbọ́.
10 Bákan náà, ká kọ́kọ́ dán wọn wò bóyá wọ́n kúnjú ìwọ̀n; lẹ́yìn náà kí wọ́n di òjíṣẹ́, nítorí wọn ò ní ẹ̀sùn lọ́rùn.
11 Kí àwọn obìnrin pẹ̀lú jẹ́ ẹni tó ń fọwọ́ pàtàkì mú nǹkan, kí wọ́n má ṣe jẹ́ abanijẹ́, kí wọ́n má ṣe jẹ́ aláṣejù, kí wọ́n jẹ́ olóòótọ́ nínú ohun gbogbo.
12 Kí àwọn ìránṣẹ́ iṣẹ́ òjíṣẹ́ má ṣe ní ju ìyàwó kan lọ, kí wọ́n máa bójú tó àwọn ọmọ wọn àti ìdílé wọn dáadáa.
13 Torí àwọn ọkùnrin tó ń ṣe ìránṣẹ́ lọ́nà tó dáa ń ṣe orúkọ rere fún ara wọn, wọ́n á sì lè sọ̀rọ̀ fàlàlà nípa ìgbàgbọ́ tí a ní nínú Kristi Jésù.
14 Bí mo tiẹ̀ ń retí láti wá sọ́dọ̀ rẹ láìpẹ́, mò ń kọ àwọn nǹkan yìí sí ọ,
15 torí tí mi ò bá tètè dé, kí o lè mọ bó ṣe yẹ kí o máa hùwà nínú ilé Ọlọ́run, tó jẹ́ ìjọ Ọlọ́run alààyè, òpó àti ìtìlẹyìn òtítọ́.
16 Ní tòótọ́, a gbà pé àṣírí mímọ́ ti ìfọkànsin Ọlọ́run yìí ga lọ́lá: ‘A fi í hàn nínú ẹran ara, a kéde pé ó jẹ́ olódodo nínú ẹ̀mí, ó fara han àwọn áńgẹ́lì, a wàásù nípa rẹ̀ láàárín àwọn orílẹ̀-èdè, a gbà á gbọ́ ní ayé, a sì gbà á sókè nínú ògo.’
4 Àmọ́, ọ̀rọ̀ onímìísí sọ ní kedere pé tó bá yá àwọn kan máa yẹsẹ̀ kúrò nínú ìgbàgbọ́, wọ́n á máa tẹ́tí sí àwọn ọ̀rọ̀ onímìísí tó ń ṣini lọ́nà àti àwọn ẹ̀kọ́ àwọn ẹ̀mí èṣù,
2 nípasẹ̀ àgàbàgebè àwọn èèyàn tó ń parọ́, bíi pé irin ìsàmì ti dá àpá sí ẹ̀rí ọkàn wọn.
3 Wọ́n ka ìgbéyàwó léèwọ̀, wọ́n pàṣẹ pé kí àwọn èèyàn yẹra fún àwọn oúnjẹ tí Ọlọ́run dá pé kí àwọn tó ní ìgbàgbọ́ tí wọ́n sì mọ òtítọ́ tó péye máa jẹ, kí wọ́n sì máa dúpẹ́.
4 Torí gbogbo ohun tí Ọlọ́run dá ló dára, kò sì yẹ ká kọ ohunkóhun tí a bá fi ìdúpẹ́ gbà á,
5 nítorí a ti sọ ọ́ di mímọ́ nípasẹ̀ ọ̀rọ̀ Ọlọ́run àti àdúrà tí a gbà sórí rẹ̀.
6 Tí o bá fún àwọn ará ní ìtọ́ni yìí, o máa jẹ́ òjíṣẹ́ rere fún Kristi Jésù, tí a fi àwọn ọ̀rọ̀ ìgbàgbọ́ bọ́ àti ẹ̀kọ́ rere, èyí tí o ti tẹ̀ lé pẹ́kípẹ́kí.
7 Àmọ́, má ṣe tẹ́tí sí àwọn ìtàn èké tí kò buyì kúnni, irú èyí tí àwọn obìnrin tó ti darúgbó máa ń sọ. Kàkà bẹ́ẹ̀, kọ́ ara rẹ láti fi ìfọkànsin Ọlọ́run ṣe àfojúsùn rẹ.
8 Torí àǹfààní díẹ̀ wà nínú eré ìmárale, àmọ́ ìfọkànsin Ọlọ́run ṣàǹfààní fún ohun gbogbo, ní ti pé ó ní ìlérí ìwàláàyè ní báyìí àti ìlérí ìwàláàyè ti ọjọ́ iwájú.
9 Ọ̀rọ̀ náà ṣeé gbára lé, ó sì yẹ ká gbà á délẹ̀délẹ̀.
10 Ìdí nìyí tí a fi ń ṣiṣẹ́ kára, tí a sì ń sa gbogbo ipá wa, torí a ní ìrètí nínú Ọlọ́run alààyè, tó jẹ́ Olùgbàlà onírúurú èèyàn, ní pàtàkì àwọn olóòótọ́.
11 Máa pa àṣẹ yìí fúnni, kí o sì máa fi kọ́ni.
12 Má ṣe jẹ́ kí ẹnikẹ́ni fojú ọmọdé wò ọ́ rárá. Àmọ́, kí o jẹ́ àpẹẹrẹ fún àwọn olóòótọ́ nínú ọ̀rọ̀, nínú ìwà, nínú ìfẹ́, nínú ìgbàgbọ́, nínú ìwà mímọ́.
13 Títí màá fi dé, máa tẹra mọ́ kíkàwé fún ìjọ, máa gbani níyànjú, kí o sì máa kọ́ni.
14 Má fojú kéré ẹ̀bùn tí o ní, èyí tí a fún ọ nípasẹ̀ àsọtẹ́lẹ̀ nígbà tí ìgbìmọ̀ àwọn alàgbà gbé ọwọ́ lé ọ.
15 Máa ronú lórí àwọn nǹkan yìí; jẹ́ kó gbà ọ́ lọ́kàn, kí gbogbo èèyàn lè rí i kedere pé ò ń tẹ̀ síwájú.
16 Máa kíyè sí ara rẹ àti ẹ̀kọ́ rẹ nígbà gbogbo. Rí i pé o ò jáwọ́ nínú ṣíṣe àwọn nǹkan yìí, torí tí o bá ń ṣe é, wàá lè gba ara rẹ àti àwọn tó ń fetí sí ọ là.
6 Kí àwọn tó jẹ́ ẹrú máa ní ọ̀wọ̀ tó jinlẹ̀ fún àwọn olúwa wọn, kí àwọn èèyàn má bàa sọ̀rọ̀ àbùkù nípa orúkọ Ọlọ́run àti ẹ̀kọ́ rẹ̀.
2 Bákan náà, kí àwọn tí olúwa wọn jẹ́ onígbàgbọ́ má ṣe hùwà àìlọ́wọ̀ sí wọn torí wọ́n jẹ́ ará. Kàkà bẹ́ẹ̀, kí wọ́n túbọ̀ máa ṣe ìránṣẹ́, torí àwọn tó ń jàǹfààní iṣẹ́ ìsìn rere wọn jẹ́ onígbàgbọ́ àti àyànfẹ́. Túbọ̀ máa fi nǹkan wọ̀nyí kọ́ni, kí o sì máa gbani níyànjú.
3 Tí ẹnikẹ́ni bá fi ẹ̀kọ́ míì kọ́ni, tí kò sì fara mọ́ àwọn ẹ̀kọ́ tó ṣàǹfààní, tó wá látọ̀dọ̀ Olúwa wa Jésù Kristi àti ẹ̀kọ́ tó bá ìfọkànsin Ọlọ́run mu,
4 ó ń gbéra ga, kò sì lóye ohunkóhun. Ìjiyàn àti fífa ọ̀rọ̀ ló gbà á lọ́kàn. Àwọn nǹkan yìí máa ń fa owú, wàhálà, bíbanijẹ́, ìfura burúkú,
5 ṣíṣe awuyewuye lemọ́lemọ́ lórí àwọn ọ̀rọ̀ tí kò tó nǹkan láàárín àwọn èèyàn tí ìrònú wọn ti dìbàjẹ́, tí wọn ò mọ òtítọ́, tí wọ́n sì ń ronú pé èrè ni ìfọkànsin Ọlọ́run wà fún.
6 Lóòótọ́, èrè ńlá wà nínú ìfọkànsin Ọlọ́run téèyàn bá ní ìtẹ́lọ́rùn.
7 Torí a ò mú nǹkan kan wá sí ayé, a ò sì lè mú ohunkóhun jáde.
8 Torí náà, tí a bá ti ní oúnjẹ àti aṣọ, àwọn nǹkan yìí máa tẹ́ wa lọ́rùn.
9 Àmọ́ àwọn tó pinnu pé àwọn fẹ́ di ọlọ́rọ̀ máa ń kó sínú ìdẹwò àti ìdẹkùn àti ọ̀pọ̀ ìfẹ́ ọkàn tí kò bọ́gbọ́n mu, tó sì lè pani lára, èyí tó ń mú kí àwọn èèyàn pa run kí wọ́n sì ṣègbé.
10 Torí ìfẹ́ owó ni ọ̀kan lára ohun tó ń fa onírúurú jàǹbá, àwọn kan tí wọ́n sì ní irú ìfẹ́ yìí ti ṣìnà kúrò nínú ìgbàgbọ́, wọ́n sì ti fi ìrora tó pọ̀ gún gbogbo ara wọn.
11 Àmọ́, ìwọ tí o jẹ́ èèyàn Ọlọ́run, sá fún àwọn nǹkan yìí. Ṣùgbọ́n máa wá òdodo, ìfọkànsin Ọlọ́run, ìgbàgbọ́, ìfẹ́, ìfaradà àti ìwà tútù.
12 Ja ìjà rere ti ìgbàgbọ́; di ìyè àìnípẹ̀kun mú gírígírí, èyí tí a torí rẹ̀ pè ọ́, tí o sì wàásù rẹ̀ dáadáa ní gbangba lójú ọ̀pọ̀ ẹlẹ́rìí.
13 Mo pàṣẹ fún ọ níwájú Ọlọ́run, ẹni tó pa ohun gbogbo mọ́ láàyè àti Kristi Jésù, ẹlẹ́rìí tó wàásù dáadáa ní gbangba níwájú Pọ́ńtíù Pílátù,
14 pé kí o pa àṣẹ náà mọ́ láìní àbààwọ́n àti láìlẹ́gàn títí di ìgbà tí Olúwa wa Jésù Kristi máa fara hàn,
15 èyí tí ẹni tó jẹ́ aláyọ̀ àti Ọba Alágbára Gíga máa fi hàn nígbà tí àwọn àkókò rẹ̀ bá tó. Òun ni Ọba àwọn ọba àti Olúwa àwọn olúwa,
16 ẹnì kan ṣoṣo tó ní àìkú, ẹni tó ń gbé inú ìmọ́lẹ̀ tí kò ṣeé sún mọ́, tí èèyàn kankan kò rí rí, tí wọn ò sì lè rí. Òun ni kí ọlá àti agbára ayérayé jẹ́ tirẹ̀. Àmín.
17 Sọ fún àwọn ọlọ́rọ̀ inú ètò àwọn nǹkan yìí pé kí wọ́n má ṣe gbéra ga, kí wọ́n má sì gbẹ́kẹ̀ lé ọrọ̀ tí kò dáni lójú, àmọ́ lé Ọlọ́run, ẹni tó ń pèsè gbogbo ohun tí à ń gbádùn fún wa lọ́pọ̀ rẹpẹtẹ.
18 Sọ fún wọn pé kí wọ́n máa ṣe rere, àní kí wọ́n máa ṣe ọ̀pọ̀lọpọ̀ iṣẹ́ rere, kí wọ́n jẹ́ ọ̀làwọ́, kí wọ́n ṣe tán láti máa fúnni,
19 kí wọ́n máa to ìṣúra tí kò lè díbàjẹ́ jọ láti fi ṣe ìpìlẹ̀ tó dáa fún ọjọ́ iwájú, kí wọ́n lè di ìyè tòótọ́ mú gírígírí.
20 Tímótì, máa ṣọ́ ohun tí a fi sí ìkáwọ́ rẹ, yẹra fún àwọn ọ̀rọ̀ asán tó ń ba ohun mímọ́ jẹ́ àti àwọn ohun tí wọ́n ń fi ẹ̀tàn pè ní “ìmọ̀” èyí tó ń ta ko òtítọ́.
21 Àwọn kan sì ti kúrò nínú ìgbàgbọ́ torí wọ́n ń fi irú ìmọ̀ bẹ́ẹ̀ hàn. Kí inú rere àìlẹ́tọ̀ọ́sí wà pẹ̀lú rẹ.
1 Pọ́ọ̀lù, àpọ́sítélì Kristi Jésù nípasẹ̀ ìfẹ́ Ọlọ́run, èyí tó bá ìlérí ìyè tí a rí gbà nípasẹ̀ Kristi Jésù mu,
2 sí Tímótì, ọmọ tí mo nífẹ̀ẹ́: Kí o ní inú rere àìlẹ́tọ̀ọ́sí, àánú àti àlàáfíà látọ̀dọ̀ Ọlọ́run tó jẹ́ Baba àti látọ̀dọ̀ Kristi Jésù Olúwa wa.
3 Mo dúpẹ́ lọ́wọ́ Ọlọ́run, ẹni tí mò ń fi ẹ̀rí ọkàn tó mọ́ ṣe iṣẹ́ ìsìn mímọ́ fún bí àwọn baba ńlá mi ti ṣe, mi ò sì yéé rántí rẹ nínú àwọn ìrawọ́ ẹ̀bẹ̀ mi tọ̀sántòru.
4 Bí mo ṣe ń rántí omijé rẹ, àárò rẹ ń sọ mí, kí inú mi lè dùn gidigidi.
5 Torí mo rántí ìgbàgbọ́ rẹ tí kò ní ẹ̀tàn, èyí tí ìyá rẹ àgbà Lọ́ìsì àti ìyá rẹ Yùníìsì kọ́kọ́ ní, ó sì dá mi lójú pé irú ìgbàgbọ́ yìí ni ìwọ náà ní.
6 Torí èyí ni mo ṣe rán ọ létí pé kí o jẹ́ kí ẹ̀bùn Ọlọ́run tó wà nínú rẹ nígbà tí mo gbé ọwọ́ lé ọ máa jó bí iná.
7 Nítorí Ọlọ́run kò fún wa ní ẹ̀mí ojo, àmọ́ ó fún wa ní ẹ̀mí agbára àti ti ìfẹ́ àti ti àròjinlẹ̀.
8 Torí náà, má ṣe tijú láti jẹ́rìí nípa Olúwa wa tàbí èmi, ẹlẹ́wọ̀n nítorí rẹ̀, àmọ́ kí ìwọ náà jìyà torí ìhìn rere, kí o sì gbára lé agbára Ọlọ́run.
9 Ó gbà wá, ó sì fi ìpè mímọ́ pè wá, kì í ṣe torí àwọn iṣẹ́ wa, àmọ́ torí ohun tó fẹ́ ṣe àti inú rere àìlẹ́tọ̀ọ́sí rẹ̀. Ọjọ́ pẹ́ tí a ti fún wa ní èyí nípasẹ̀ Kristi Jésù,
10 àmọ́ nísinsìnyí ìfarahàn Olùgbàlà wa, Kristi Jésù, ti mú kó ṣe kedere, ẹni tó mú ikú kúrò, tó sì tipasẹ̀ ìhìn rere tan ìmọ́lẹ̀ sí ìyè àti àìdíbàjẹ́.
11 Torí rẹ̀ ni a ṣe yàn mí láti di oníwàásù, àpọ́sítélì àti olùkọ́.
12 Ìdí tí èmi náà ṣe ń jìyà àwọn nǹkan yìí nìyẹn, àmọ́ ojú ò tì mí. Torí mo mọ Ẹni tí mo gbà gbọ́, ó sì dá mi lójú pé ó lè dáàbò bo ohun tí mo fi sí ìkáwọ́ rẹ̀ títí di ọjọ́ náà.
13 Máa tẹ̀ lé ìlànà àwọn ọ̀rọ̀ tó ṣàǹfààní tí o gbọ́ lọ́dọ̀ mi pẹ̀lú ìgbàgbọ́ àti ìfẹ́ tó ń wá látinú àjọṣe tí a ní pẹ̀lú Kristi Jésù.
14 Máa fi ẹ̀mí mímọ́ tó ń gbé inú wa ṣọ́ ohun rere tí a fi síkàáwọ́ rẹ.
15 O mọ̀ pé gbogbo èèyàn ní ìpínlẹ̀ Éṣíà ti pa mí tì, títí kan Fíjẹ́lọ́sì àti Hẹmojẹ́nísì.
16 Kí Olúwa fi àánú hàn sí ìdílé Ónẹ́sífórù, torí pé ó máa ń mú kí ara tù mí lọ́pọ̀ ìgbà, kò sì tijú pé wọ́n fi ẹ̀wọ̀n dè mí.
17 Kàkà bẹ́ẹ̀, nígbà tó wà ní Róòmù, ó fara balẹ̀ wá mi, ó sì rí mi.
18 Kí Olúwa jẹ́ kó rí àánú gbà látọ̀dọ̀ Jèhófà ní ọjọ́ yẹn. Gbogbo iṣẹ́ ìsìn tó ṣe ní Éfésù lo mọ̀ dáadáa.
2 Nítorí náà, ìwọ ọmọ mi, túbọ̀ máa gba agbára nípasẹ̀ inú rere àìlẹ́tọ̀ọ́sí tó wà nínú Kristi Jésù;
2 àwọn nǹkan tí o sì gbọ́ lọ́dọ̀ mi, tí ọ̀pọ̀ èèyàn jẹ́rìí sí, àwọn nǹkan yìí ni kí o fi síkàáwọ́ àwọn olóòótọ́, tí àwọn náà á sì wá kúnjú ìwọ̀n dáadáa láti kọ́ àwọn ẹlòmíì.
3 Kí ìwọ náà múra tán láti jìyà nítorí ọmọ ogun rere fún Kristi Jésù ni ọ́.
4 Ọmọ ogun tó bá fẹ́ múnú ẹni tó gbà á sí iṣẹ́ ológun dùn, kò ní tara bọ òwò ṣíṣe.
5 Kódà nínú àwọn eré ìdíje, wọn kì í dé ẹni tó bá kópa ládé, àfi tó bá tẹ̀ lé àwọn òfin ìdíje náà.
6 Àgbẹ̀ tó ń ṣiṣẹ́ kára ló gbọ́dọ̀ kọ́kọ́ jẹ nínú àwọn èso oko.
7 Máa ronú nígbà gbogbo lórí àwọn ohun tí mò ń sọ; Olúwa máa fún ọ ní òye nínú ohun gbogbo.
8 Rántí pé a jí Jésù Kristi dìde, ọmọ Dáfídì sì ni, bó ṣe wà nínú ìhìn rere tí mò ń wàásù,
9 èyí tí mò ń torí rẹ̀ jìyà, tí wọ́n sì fi mí sẹ́wọ̀n bí ọ̀daràn. Àmọ́, ọ̀rọ̀ Ọlọ́run ò ṣeé dè.
10 Nítorí èyí ni mo ṣe ń fara da ohun gbogbo torí àwọn àyànfẹ́, kí àwọn náà lè rí ìgbàlà tó wá nípasẹ̀ Kristi Jésù pẹ̀lú ògo àìnípẹ̀kun.
11 Ọ̀rọ̀ yìí ṣeé gbára lé: Ó dájú pé tí a bá jọ kú, a tún jọ máa wà láàyè;
12 tí a bá ń fara dà á nìṣó, a tún jọ máa jọba; tí a bá sẹ́ ẹ, òun náà máa sẹ́ wa;
13 tí a bá jẹ́ aláìṣòótọ́, ó ṣì máa jẹ́ olóòótọ́, torí kò lè sẹ́ ara rẹ̀.
14 Máa rán wọn létí àwọn nǹkan yìí, kí o máa fún wọn ní ìtọ́ni níwájú Ọlọ́run pé kí wọ́n má ṣe jà nítorí ọ̀rọ̀, torí kò wúlò rárá, ó máa ń ṣàkóbá fún àwọn tó ń fetí sílẹ̀.
15 Sa gbogbo ipá rẹ kí o lè rí ìtẹ́wọ́gbà Ọlọ́run, kí o jẹ́ òṣìṣẹ́ tí kò ní ohunkóhun tó máa tì í lójú, tó ń lo ọ̀rọ̀ òtítọ́ bó ṣe yẹ.
16 Àmọ́ yẹra fún àwọn ọ̀rọ̀ asán tó ń ba ohun mímọ́ jẹ́, torí ṣe ló máa ń mú kí èèyàn túbọ̀ jìnnà sí Ọlọ́run,
17 ọ̀rọ̀ wọn sì máa tàn kálẹ̀ bí egbò tó kẹ̀. Híméníọ́sì àti Fílétọ́sì wà lára wọn.
18 Àwọn ọkùnrin yìí ti yà kúrò nínú òtítọ́, wọ́n ń sọ pé àjíǹde ti ṣẹlẹ̀, wọ́n sì ń dojú ìgbàgbọ́ àwọn kan dé.
19 Síbẹ̀, ìpìlẹ̀ Ọlọ́run lágbára, ó dúró digbí, ó ní èdìdì yìí, “Jèhófà mọ àwọn tó jẹ́ tirẹ̀,” àti pé, “Kí gbogbo àwọn tó ń pe orúkọ Jèhófà kọ àìṣòdodo sílẹ̀ pátápátá.”
20 Àwọn ohun èlò wúrà àti fàdákà nìkan kọ́ ló wà nínú ilé ńlá, àmọ́ ohun èlò ti igi àti ti amọ̀ pẹ̀lú, wọ́n máa ń fi àwọn kan ṣe àwọn ohun tó ní ọlá, wọ́n sì ń fi àwọn míì ṣe ohun tí kò ní ọlá.
21 Torí náà, tí ẹnikẹ́ni bá yẹra fún àwọn tó kẹ́yìn yìí, wọ́n máa lò ó láti fi ṣe ohun tó ní ọlá, tí a sọ di mímọ́, tó wúlò fún ẹni tó ni ín, tó sì múra tán láti ṣe gbogbo iṣẹ́ rere.
22 Torí náà, sá fún àwọn ìfẹ́kúfẹ̀ẹ́ ìgbà ọ̀dọ́, àmọ́ máa wá òdodo, ìgbàgbọ́, ìfẹ́, àlàáfíà, pẹ̀lú àwọn tó ń fi ọkàn tó mọ́ ké pe Olúwa.
23 Bákan náà, má ṣe dá sí àwọn ìjiyàn tí kò bọ́gbọ́n mu àti ti àìmọ̀kan, o mọ̀ pé wọ́n máa ń fa ìjà.
24 Torí pé kò yẹ kí ẹrú Olúwa máa jà, àmọ́ ó yẹ kó máa hùwà jẹ́jẹ́ sí gbogbo èèyàn, kí ó kúnjú ìwọ̀n láti kọ́ni, kó máa kó ara rẹ̀ níjàánu tí wọ́n bá ṣe ohun tí kò dáa sí i,
25 kó máa fi ìwà tútù tọ́ àwọn tó ń ṣàtakò sọ́nà. Bóyá Ọlọ́run lè mú kí wọ́n ronú pìwà dà, kí wọ́n sì wá ní ìmọ̀ tó péye nípa òtítọ́,
26 ká lè pe orí wọn wálé, kí wọ́n sì bọ́ lọ́wọ́ ìdẹkùn Èṣù, torí ó ti mú wọn láàyè kí wọ́n lè ṣe ìfẹ́ rẹ̀.
3 Àmọ́ kí o mọ èyí pé, àwọn ọjọ́ ìkẹyìn yóò jẹ́ àkókò tí nǹkan máa le gan-an, tó sì máa nira.
2 Torí àwọn èèyàn máa nífẹ̀ẹ́ ara wọn nìkan, wọ́n á nífẹ̀ẹ́ owó, wọ́n á jẹ́ afọ́nnu, agbéraga, asọ̀rọ̀ òdì, aṣàìgbọràn sí òbí, aláìmoore, aláìṣòótọ́,
3 ẹni tí kò ní ìfẹ́ àdámọ́ni, kìígbọ́-kìígbà, abanijẹ́, ẹni tí kò lè kó ara rẹ̀ níjàánu, ẹni tó burú gan-an, ẹni tí kò nífẹ̀ẹ́ ohun rere,
4 ọ̀dàlẹ̀, alágídí, ajọra-ẹni-lójú, wọ́n á fẹ́ràn ìgbádùn dípò Ọlọ́run,
5 wọ́n á jọ ẹni tó ń sin Ọlọ́run tọkàntọkàn, àmọ́ ìṣe wọn ò ní fi agbára rẹ̀ hàn; yẹra fún irú àwọn èèyàn bẹ́ẹ̀.
6 Lára wọn ni àwọn ọkùnrin kan ti jáde, tí wọ́n ń fi ẹ̀tàn wọnú àwọn agbo ilé, tí wọ́n sì ń tan àwọn aláìlera obìnrin tí ẹ̀ṣẹ̀ ti wọ̀ lọ́rùn, tí onírúurú ìfẹ́kúfẹ̀ẹ́ ń darí,
7 gbogbo ìgbà ni wọ́n ń kẹ́kọ̀ọ́, síbẹ̀ wọn ò ní ìmọ̀ tó péye nípa òtítọ́ rárá.
8 Bí Jánésì àti Jáńbérì ṣe ta ko Mósè, bẹ́ẹ̀ náà ni àwọn yìí ṣe ń ta ko òtítọ́ ṣáá. Ìrònú irú àwọn èèyàn bẹ́ẹ̀ ti dìbàjẹ́, ìgbàgbọ́ wọn ò sì ní ìtẹ́wọ́gbà.
9 Síbẹ̀, wọn ò ní kọjá ibi tí wọ́n dé, torí ìwà òmùgọ̀ wọn máa hàn kedere sí gbogbo èèyàn, bíi tàwọn ọkùnrin méjì yẹn.
10 Àmọ́, o ti tẹ̀ lé ẹ̀kọ́ mi pẹ́kípẹ́kí, bí mo ṣe ń ṣe nǹkan, ohun tí mo ní lọ́kàn, ìgbàgbọ́ mi, sùúrù mi, ìfẹ́ mi, ìfaradà mi,
11 àwọn inúnibíni àti irú ìyà tó jẹ mí ní Áńtíókù, Íkóníónì àti Lísírà. Mo fara da àwọn inúnibíni yìí, Olúwa sì gbà mí nínú gbogbo wọn.
12 Ó dájú pé gbogbo àwọn tó bá fẹ́ fi ayé wọn sin Ọlọ́run tọkàntọkàn ní ìṣọ̀kan pẹ̀lú Kristi Jésù ni wọ́n máa ṣe inúnibíni sí pẹ̀lú.
13 Àmọ́ àwọn èèyàn burúkú àti àwọn afàwọ̀rajà á máa burú sí i, wọ́n á máa ṣi àwọn èèyàn lọ́nà, wọ́n á sì máa ṣi àwọn náà lọ́nà.
14 Àmọ́ kí ìwọ má ṣe fi àwọn nǹkan tí o ti kọ́ sílẹ̀, tí a sì mú kí o gbà gbọ́, o sì mọ ọ̀dọ̀ àwọn tí o ti kọ́ wọn
15 àti pé láti kékeré jòjòló   lo ti mọ ìwé mímọ́, èyí tó lè mú kí o di ọlọ́gbọ́n kí o lè rí ìgbàlà nípasẹ̀ ìgbàgbọ́ nínú Kristi Jésù.
16 Gbogbo Ìwé Mímọ́ ni Ọlọ́run mí sí, ó sì wúlò fún kíkọ́ni, fún bíbáni wí, fún mímú nǹkan tọ́, fún títọ́nisọ́nà nínú òdodo,
17 kí èèyàn Ọlọ́run lè kúnjú ìwọ̀n dáadáa, kó sì lè gbára dì pátápátá fún gbogbo iṣẹ́ rere.
4 Mo pàṣẹ tó rinlẹ̀ yìí fún ọ níwájú Ọlọ́run àti Kristi Jésù, ẹni tó máa ṣèdájọ́ àwọn alààyè àti òkú, nípasẹ̀ ìfarahàn rẹ̀ àti Ìjọba rẹ̀:
2 Wàásù ọ̀rọ̀ náà; máa ṣe bẹ́ẹ̀ láìfi falẹ̀ ní àkókò tó rọrùn àti ní àkókò tí kò rọrùn; máa báni wí, máa fi ìbáwí tọ́ni sọ́nà, máa gbani níyànjú, pẹ̀lú ọ̀pọ̀ sùúrù àti ọ̀nà ìkọ́nilẹ́kọ̀ọ́ tó dáa.
3 Torí ìgbà kan ń bọ̀ tí wọn ò ní tẹ̀ lé ẹ̀kọ́ tó ṣàǹfààní, àmọ́ wọ́n á máa ṣe ìfẹ́ inú ara wọn, wọ́n á fi àwọn olùkọ́ yí ara wọn ká, kí wọ́n lè máa sọ ohun tí wọ́n fẹ́ gbọ́.
4 Wọn ò ní fetí sí òtítọ́ mọ́, ìtàn èké ni wọ́n á máa fetí sí.
5 Àmọ́, kí ìwọ máa ronú bó ṣe tọ́ nínú ohun gbogbo, fara da ìnira, ṣe iṣẹ́ ajíhìnrere, ṣe iṣẹ́ òjíṣẹ́ rẹ láìkù síbì kan.
6 Torí ní báyìí, a ti ń tú mi jáde bí ọrẹ ohun mímu, a sì máa tó tú mi sílẹ̀.
7 Mo ti ja ìjà rere náà, mo ti sá eré ìje náà dé ìparí, mo ti pa ìgbàgbọ́ mọ́.
8 Láti ìsinsìnyí lọ, a ti fi adé òdodo   pa mọ́ dè mí, èyí tí Olúwa, onídàájọ́ òdodo, máa fi san mí lẹ́san ní ọjọ́ yẹn, síbẹ̀ kì í ṣe fún èmi nìkan, àmọ́ fún gbogbo àwọn tó nífẹ̀ẹ́ ìfarahàn rẹ̀.
9 Sa gbogbo ipá rẹ láti wá sọ́dọ̀ mi láìpẹ́.
10 Ìdí ni pé Démà ti pa mí tì torí ó nífẹ̀ẹ́ ètò àwọn nǹkan yìí, ó sì ti lọ sí Tẹsalóníkà, Kírẹ́sẹ́ńsì ti lọ sí Gálátíà, Títù sì ti lọ sí Damatíà.
11 Lúùkù nìkan ló wà lọ́dọ̀ mi. Mú Máàkù dání tí o bá ń bọ̀, torí ó ń ràn mí lọ́wọ́ lẹ́nu iṣẹ́ òjíṣẹ́.
12 Àmọ́ mo ti rán Tíkíkù lọ sí Éfésù.
13 Tí o bá ń bọ̀, bá mi mú aṣọ àwọ̀lékè tí mo fi sílẹ̀ ní Tíróásì lọ́dọ̀ Kápọ́sì dání àti àwọn àkájọ ìwé, ní pàtàkì àwọn ìwé awọ.
14 Alẹkisáńdà alágbẹ̀dẹ bàbà fi ojú mi rí màbo. Jèhófà máa fi iṣẹ́ ọwọ́ rẹ̀ san án lẹ́san.
15 Kí ìwọ náà máa ṣọ́ra fún un, torí ó ń ta ko ọ̀rọ̀ wa gan-an.
16 Nígbà tí mo kọ́kọ́ lọ jẹ́jọ́, ẹnì kankan ò wá gbèjà mi, ṣe ni gbogbo wọn pa mí tì—kí a má ṣe kà á sí wọn lọ́rùn.
17 Àmọ́ Olúwa dúró tì mí, ó sì fún mi lágbára, ká lè lò mí láti ṣe iṣẹ́ ìwàásù láìkù síbì kan, kí gbogbo orílẹ̀-èdè lè gbọ́ ọ; ó sì gbà mí kúrò lẹ́nu kìnnìún.
18 Olúwa máa gbà mí lọ́wọ́ gbogbo iṣẹ́ burúkú, ó sì máa pa mí mọ́ kí n lè wọ ìjọba rẹ̀ ní ọ̀run. Òun ni kí ògo jẹ́ tirẹ̀ títí láé àti láéláé. Àmín.
19 Bá mi kí Pírísíkà àti Ákúílà àti agbo ilé Ónẹ́sífórù.
20 Érásítù dúró sí Kọ́ríńtì, àmọ́ mo fi Tírófímù sílẹ̀ ní Mílétù, ara rẹ̀ ò yá.
21 Sa gbogbo ipá rẹ kí o lè dé kí ìgbà òtútù tó bẹ̀rẹ̀. Yúbúlọ́sì ní kí n kí ọ, Púdéńsì àti Línúsì àti Kíláúdíà àti gbogbo àwọn ará pẹ̀lú ní kí n kí ọ.
22 Kí Olúwa wà pẹ̀lú ẹ̀mí tí o fi hàn. Kí inú rere àìlẹ́tọ̀ọ́sí rẹ̀ wà pẹ̀lú rẹ.
1 Pọ́ọ̀lù, ẹrú Ọlọ́run àti àpọ́sítélì Jésù Kristi, tí ìgbàgbọ́ rẹ̀ bá ti àwọn tí Ọlọ́run yàn mu, tó sì bá ìmọ̀ tó péye nípa òtítọ́ àti ìfọkànsin Ọlọ́run mu,
2 èyí tó dá lórí ìrètí ìyè àìnípẹ̀kun tí Ọlọ́run, ẹni tí kò lè parọ́, ti ṣèlérí tipẹ́tipẹ́;
3 àmọ́ nígbà tí àkókò tó lójú rẹ̀, ó jẹ́ kí a mọ ọ̀rọ̀ rẹ̀ nípasẹ̀ iṣẹ́ ìwàásù tó fi lé mi lọ́wọ́, èyí tí Olùgbàlà wa, Ọlọ́run pa láṣẹ;
4 sí Títù, ọmọ gidi tí a jọ jẹ́ onígbàgbọ́: Kí inú rere àìlẹ́tọ̀ọ́sí àti àlàáfíà Ọlọ́run tó jẹ́ Baba àti ti Kristi Jésù Olùgbàlà wa máa wà pẹ̀lú rẹ.
5 Mo fi ọ́ sílẹ̀ ní Kírétè, kí o lè ṣe àtúnṣe àwọn ohun tí kò tọ́, kí o sì lè yan àwọn alàgbà láti ìlú dé ìlú, bí mo ṣe sọ fún ọ pé kí o ṣe:
6 bí ọkùnrin èyíkéyìí bá wà tí kò ní ẹ̀sùn lọ́rùn, tí kò ní ju ìyàwó kan lọ, tí àwọn ọmọ rẹ̀ jẹ́ onígbàgbọ́ tí wọn kò sì ní ẹ̀sùn lọ́rùn pé wọ́n jẹ́ oníwà pálapàla tàbí ọlọ̀tẹ̀.
7 Torí pé alábòójútó jẹ́ ìríjú Ọlọ́run, kò gbọ́dọ̀ ní ẹ̀sùn lọ́rùn, kó má ṣe jẹ́ ẹni tó ń ṣe tinú ara rẹ̀, kó má ṣe jẹ́ ẹni tó ń tètè bínú, kó má ṣe jẹ́ ọ̀mùtípara, kó má ṣe jẹ́ oníwà ipá, kó má sì jẹ́ ẹni tó máa ń wá èrè tí kò tọ́,
8 àmọ́ kó jẹ́ ẹni tó ń ṣe aájò àlejò, tó nífẹ̀ẹ́ ohun rere, tó ní àròjinlẹ̀, tó jẹ́ olódodo, olóòótọ́, tó máa ń kó ara rẹ̀ níjàánu,
9 ẹni tó ń di ọ̀rọ̀ òtítọ́ mú ṣinṣin nínú ọ̀nà tó ń gbà kọ́ni lẹ́kọ̀ọ́, kó lè fi ẹ̀kọ́ tó ṣàǹfààní gbani níyànjú kó sì bá àwọn tó ń ṣàtakò wí.
10 Nítorí ọ̀pọ̀ ọlọ̀tẹ̀ èèyàn ló wà, àwọn tó ń sọ̀rọ̀ tí kò wúlò, tí wọ́n sì jẹ́ ẹlẹ́tàn, pàápàá àwọn tó ń rin kinkin mọ́ ìdádọ̀dọ́.
11 Rí i dájú pé o pa wọ́n lẹ́nu mọ́, torí àwọn èèyàn yìí ń ba ìgbàgbọ́ àwọn agbo ilé jẹ́ bí wọ́n ṣe ń kọ́ni ní àwọn ohun tí kò yẹ torí wọ́n ń wá èrè tí kò tọ́.
12 Ọ̀kan lára wọn tó jẹ́ wòlíì wọn sọ pé: “Òpùrọ́ paraku ni àwọn ará Kírétè, ẹranko ni wọ́n, ọ̀lẹ alájẹkì.”
13 Òótọ́ ni ẹ̀rí yìí. Torí náà, máa bá wọn wí lọ́nà tó múná, kí ìgbàgbọ́ wọn lè lágbára,
14 kí wọ́n má ṣe fiyè sí ìtàn àròsọ àwọn Júù àti àṣẹ àwọn èèyàn tí wọ́n ti kúrò nínú òtítọ́.
15 Ohun gbogbo ni ó mọ́ fún àwọn tí ó mọ́. Àmọ́ fún àwọn tó jẹ́ ẹlẹ́gbin àti aláìnígbàgbọ́, kò sí ohun tí ó mọ́, torí èrò inú wọn àti ẹ̀rí ọkàn wọn jẹ́ ẹlẹ́gbin.
16 Wọ́n sọ ní gbangba pé àwọn mọ Ọlọ́run, àmọ́ iṣẹ́ wọn fi hàn pé wọ́n kọ̀ ọ́, torí wọ́n jẹ́ ẹni ìkórìíra àti aláìgbọràn, wọn kò sì yẹ fún iṣẹ́ rere kankan.
2 Àmọ́ ní tìrẹ, jẹ́ kí ọ̀rọ̀ rẹ máa bá ẹ̀kọ́ tó ṣàǹfààní mu.
2 Kí àwọn àgbà ọkùnrin má ṣe jẹ́ aláṣejù, kí wọ́n jẹ́ ẹni tó ń fọwọ́ pàtàkì mú nǹkan, ẹni tó ní àròjinlẹ̀, tí ìgbàgbọ́ rẹ̀ lágbára, tí ìfẹ́ rẹ̀ jinlẹ̀, tó sì ní ìfaradà.
3 Bákan náà, kí àwọn àgbà obìnrin jẹ́ ẹni tó ń bọ̀wọ̀ fúnni, kí wọ́n má ṣe jẹ́ abanijẹ́, kí wọ́n má ṣe jẹ́ ọ̀mùtí, kí wọ́n máa kọ́ni ní ohun rere,
4 kí wọ́n lè máa gba àwọn ọ̀dọ́bìnrin níyànjú láti nífẹ̀ẹ́ ọkọ wọn, láti nífẹ̀ẹ́ àwọn ọmọ wọn,
5 láti jẹ́ aláròjinlẹ̀, oníwà mímọ́, ẹni tó ń ṣiṣẹ́ ilé, ẹni rere, tó ń tẹrí ba fún ọkọ, kí àwọn èèyàn má bàa sọ̀rọ̀ àbùkù sí ọ̀rọ̀ Ọlọ́run.
6 Bákan náà, máa gba àwọn ọ̀dọ́kùnrin níyànjú pé kí wọ́n jẹ́ aláròjinlẹ̀.
7 Ní gbogbo ọ̀nà, jẹ́ àpẹẹrẹ nínú àwọn iṣẹ́ rere. Máa fọwọ́ pàtàkì mú kíkọ́ni ní ẹ̀kọ́ tí kò lábààwọ́n,
8 máa lo ọ̀rọ̀ tó dáa tí wọn kò lè ṣàríwísí rẹ̀; kí ojú lè ti àwọn alátakò, kí wọ́n má sì rí ohun tí kò dáa sọ nípa wa.
9 Kí àwọn ẹrú máa tẹrí ba fún àwọn ọ̀gá wọn nínú ohun gbogbo, kí wọ́n máa ṣe gbogbo ohun tí wọ́n lè ṣe láti tẹ́ wọn lọ́rùn, kí wọ́n má sì gbó wọn lẹ́nu,
10 kí wọ́n má ṣe jí nǹkan wọn, ṣùgbọ́n kí wọ́n jẹ́ ẹni tí èèyàn lè fọkàn tán pátápátá, kí wọ́n lè túbọ̀ ṣe ẹ̀kọ́ Olùgbàlà wa, Ọlọ́run, lọ́ṣọ̀ọ́ ní gbogbo ọ̀nà.
11 Nítorí inú rere àìlẹ́tọ̀ọ́sí Ọlọ́run ti hàn kedere, kí onírúurú èèyàn lè rí ìgbàlà.
12 Èyí ń kọ́ wa pé ká kọ àìṣèfẹ́ Ọlọ́run àti ìfẹ́ ayé sílẹ̀, ká sì máa fi àròjinlẹ̀, òdodo àti ìfọkànsìn Ọlọ́run gbé nínú ètò àwọn nǹkan yìí,
13 bí a ti ń dúró de àwọn ohun aláyọ̀ tí à ń retí àti bí Ọlọ́run Olódùmarè ṣe máa fara hàn nínú ògo pẹ̀lú Olùgbàlà wa, Jésù Kristi,
14 ẹni tó yọ̀ǹda ara rẹ̀ nítorí wa kó lè tú wa sílẹ̀ kúrò nínú gbogbo onírúurú ìwà tí kò bófin mu, kó sì wẹ àwọn èèyàn rẹ̀ mọ́, àwọn ohun ìní rẹ̀ pàtàkì, tí wọ́n ní ìtara fún iṣẹ́ rere.
15 Máa sọ nǹkan wọ̀nyí, máa gbani níyànjú, kí o sì máa fi gbogbo àṣẹ tí o ní bá wọn wí. Má ṣe jẹ́ kí ẹnì kankan fojú kéré rẹ.
3 Máa rán wọn létí pé kí wọ́n máa tẹrí ba fún ìjọba àti àwọn aláṣẹ, kí wọ́n máa ṣègbọràn sí wọn, kí wọ́n sì múra tán láti máa ṣe iṣẹ́ rere gbogbo,
2 kí wọ́n má sọ̀rọ̀ ẹnì kankan láìdáa, kí wọ́n má ṣe jẹ́ oníjà, kí wọ́n máa fòye báni lò, kí wọ́n jẹ́ oníwà tútù sí gbogbo èèyàn.
3 Nítorí nígbà kan rí, àwa náà jẹ́ aláìnírònú, aláìgbọràn, ẹni tí wọ́n ṣì lọ́nà, tó sọ ara rẹ̀ di ẹrú oríṣiríṣi ìfẹ́ ọkàn àti adùn, tó ń hu ìwà búburú tó sì ń ṣe ìlara, àwọn èèyàn kórìíra wa, a sì kórìíra ọmọnìkejì wa.
4 Àmọ́ nígbà tí Olùgbàlà wa Ọlọ́run, fi inú rere àti ìfẹ́ tó ní sí aráyé hàn,
5 (kì í ṣe torí iṣẹ́ òdodo kankan tí a ṣe, ṣùgbọ́n torí àánú rẹ̀), ó gbà wá là nípasẹ̀ ìwẹ̀ tó mú ká ní ìyè àti bó ṣe sọ wá di tuntun nípasẹ̀ ẹ̀mí mímọ́.
6 Ó tú ẹ̀mí yìí sórí wa ní ẹ̀kún rẹ́rẹ́ nípasẹ̀ Jésù Kristi Olùgbàlà wa,
7 kó lè jẹ́ pé lẹ́yìn tí inú rere àìlẹ́tọ̀ọ́sí rẹ̀ bá ti sọ wá di olódodo, a ó lè di ajogún ìyè àìnípẹ̀kun tí à ń retí.
8 Ọ̀rọ̀ wọ̀nyí ṣeé gbára lé, mo sì fẹ́ kí o máa tẹnu mọ́ nǹkan wọ̀nyí, kí àwọn tó gba Ọlọ́run gbọ́ lè máa ronú lórí ṣíṣe iṣẹ́ rere nígbà gbogbo. Àwọn nǹkan yìí dára, wọ́n sì ń ṣeni láǹfààní.
9 Ṣùgbọ́n má ṣe bá ẹnikẹ́ni fa ọ̀rọ̀ tí kò mọ́gbọ́n dání àti ọ̀rọ̀ ìtàn ìdílé, má sì dá sí ìjiyàn àti ìjà lórí Òfin, torí wọn kò lérè, wọn kò sì wúlò.
10 Tí ẹnì kan bá ń gbé ẹ̀ya ìsìn lárugẹ, tí o sì ti kìlọ̀ fún un lẹ́ẹ̀kíní àti lẹ́ẹ̀kejì, ṣe ni kí o yẹra fún un,
11 torí o mọ̀ pé irú ẹni bẹ́ẹ̀ ti kúrò lójú ọ̀nà, ó sì ń dẹ́ṣẹ̀, ìwà rẹ̀ sì ti dá a lẹ́jọ́.
12 Nígbà tí mo bá rán Átémásì tàbí Tíkíkù   sí ọ, rí i pé o wá bá mi ní Nikopólísì, torí ibẹ̀ ni mo fẹ́ wà ní ìgbà òtútù.
13 Tún rí i pé o fún Sénásì, ẹni tó mọ Òfin dunjú àti Àpólò ní ohun tí wọ́n nílò kí wọ́n má bàa ṣaláìní ohunkóhun lẹ́nu ìrìn àjò wọn.
14 Àmọ́, ó yẹ kí àwọn èèyàn wa tún kẹ́kọ̀ọ́ láti máa ṣe àwọn iṣẹ́ rere, kí wọ́n lè máa ṣèrànwọ́ nígbà tí ọ̀rọ̀ pàjáwìrì bá wáyé, kí wọ́n bàa lè máa ṣe àwọn èèyàn láǹfààní.
15 Gbogbo àwọn tó wà lọ́dọ̀ mi kí ọ. Bá mi kí àwọn tó nífẹ̀ẹ́ wa tí a jọ jẹ́ onígbàgbọ́. Kí inú rere àìlẹ́tọ̀ọ́sí Ọlọ́run wà pẹ̀lú gbogbo yín.
1 Pọ́ọ̀lù, tí wọ́n fi sẹ́wọ̀n nítorí Kristi Jésù, àti Tímótì arákùnrin wa, sí Fílémónì, ẹni ọ̀wọ́n tí a jọ ń ṣiṣẹ́,
2 àti sí Áfíà arábìnrin wa àti Ákípọ́sì tí a jọ jẹ́ ọmọ ogun àti sí ìjọ tó wà ní ilé rẹ:
3 Kí inú rere àìlẹ́tọ̀ọ́sí àti àlàáfíà Ọlọ́run tó jẹ́ Baba wa àti ti Jésù Kristi Olúwa máa wà pẹ̀lú rẹ.
4 Mo máa ń dúpẹ́ lọ́wọ́ Ọlọ́run mi nígbà gbogbo tí mo bá rántí rẹ nínú àdúrà mi,
5 bí mo ṣe ń gbọ́ nípa ìgbàgbọ́ rẹ àti ìfẹ́ tí o ní sí Jésù Olúwa àti sí gbogbo ẹni mímọ́.
6 Àdúrà mi ni pé kí ìgbàgbọ́ jẹ́ kí o mọ gbogbo ohun rere tí Kristi mú kí a ní.
7 Arákùnrin mi, nígbà tí mo gbọ́ nípa ìfẹ́ rẹ, inú mi dùn gan-an, ara sì tù mí torí pé o ti mú kí ara tu àwọn ẹni mímọ́.
8 Nítorí náà, bó tilẹ̀ jẹ́ pé ẹnu mi gbà á láti pàṣẹ fún ọ pé kí o ṣe ohun tó tọ́ torí bí mo ṣe jẹ́ sí Kristi,
9 mi ò ní ṣe bẹ́ẹ̀, màá rọ̀ ẹ́ torí ìfẹ́ tí o ní àti bí o ṣe mọ̀ pé àgbàlagbà ni mí tí mo sì tún wà lẹ́wọ̀n báyìí torí Kristi Jésù.
10 Mò ń bẹ̀ ọ́ nítorí Ónísímù ọmọ mi, tí mo di bàbá rẹ̀ nígbà tí mo wà lẹ́wọ̀n.
11 Kò wúlò fún ọ tẹ́lẹ̀, àmọ́ ní báyìí, ó ti wúlò fún èmi àti ìwọ.
12 Ó ti di ẹni bí ọkàn mi, mo sì ń rán an pa dà sọ́dọ̀ rẹ.
13 Nítorí ìwọ ò sí níbí, ó wù mí kó ṣì wà lọ́dọ̀ mi, kó lè máa ràn mí lọ́wọ́ lákòókò yìí tí mo wà lẹ́wọ̀n nítorí ìhìn rere.
14 Àmọ́ mi ò fẹ́ ṣe ohunkóhun láìjẹ́ pé o fọwọ́ sí i, kí ohun rere tí o fẹ́ ṣe lè ti ọkàn rẹ wá, kó má sì jẹ́ àfipáṣe.
15 Ó lè jẹ́ torí èyí ló fi sá kúrò fún ìgbà díẹ̀, kó lè pa dà sọ́dọ̀ rẹ títí láé,
16 kì í ṣe bí ẹrú mọ́, àmọ́ bí ẹni tó ju ẹrú lọ, bí arákùnrin ọ̀wọ́n. Bó ṣe jẹ́ sí mi gan-an nìyẹn, kí n má ṣẹ̀ṣẹ̀ wá sọ bó ṣe jẹ́ sí ọ nípa tara àti nínú Olúwa.
17 Torí náà, tí o bá kà mí sí ọ̀rẹ́ rẹ, fi ìfẹ́ gbà á tọwọ́tẹsẹ̀ bí o ṣe máa gbà mí.
18 Yàtọ̀ síyẹn, tó bá ti ṣẹ̀ ọ́ lọ́nàkọnà tàbí tó jẹ ọ́ ní gbèsè ohunkóhun, kà á sí mi lọ́rùn.
19 Èmi Pọ́ọ̀lù ni mò ń fi ọwọ́ ara mi kọ̀wé yìí: Màá san án pa dà, bó tilẹ̀ jẹ́ pé ìwọ náà jẹ mí ní gbèsè ara rẹ.
20 Arákùnrin mi, mo fẹ́ kí o ṣe nǹkan yìí fún mi torí bí a ṣe jẹ́ nínú Olúwa. Jọ̀ọ́, jẹ́ kí ara tù mí torí bí a ṣe jẹ́ sí Kristi.
21 Mò ń kọ̀wé sí ọ torí ó dá mi lójú pé o máa ṣe ohun tí mo sọ. Mo sì mọ̀ pé wàá ṣe jù bẹ́ẹ̀ lọ pàápàá.
22 Bákan náà, mo tún fẹ́ kí o bá mi ṣètò ibi tí màá dé sí, torí mo ní ìrètí pé wọ́n á jẹ́ kí n pa dà sọ́dọ̀ yín, lọ́lá àdúrà tí ẹ̀ ń gbà fún mi.
23 Épáfírásì tí a jọ wà lẹ́wọ̀n torí Kristi Jésù ń kí ọ,
24 Máàkù, Àrísítákọ́sì, Démà àti Lúùkù tí gbogbo wa jọ ń ṣiṣẹ́ tún kí ọ.
25 Kí inú rere àìlẹ́tọ̀ọ́sí Jésù Kristi Olúwa máa wà pẹ̀lú ẹ̀mí tí o fi hàn.
1 Nígbà àtijọ́, Ọlọ́run bá àwọn baba ńlá wa sọ̀rọ̀ nípasẹ̀ àwọn wòlíì lọ́pọ̀ ìgbà àti lọ́pọ̀ ọ̀nà.
2 Ní báyìí, ní òpin àwọn ọjọ́ yìí, ó ti bá wa sọ̀rọ̀ nípasẹ̀ Ọmọ tó yàn ṣe ajogún ohun gbogbo, nípasẹ̀ ẹni tó dá àwọn ètò àwọn nǹkan.
3 Ó ń gbé ògo Ọlọ́run yọ, òun ni àwòrán irú ẹni tó jẹ́ gẹ́lẹ́, ó sì ń fi ọ̀rọ̀ rẹ̀ tó lágbára gbé ohun gbogbo ró. Lẹ́yìn tó ti wẹ àwọn ẹ̀ṣẹ̀ wa mọ́, ó jókòó ní ọwọ́ ọ̀tún Ọba Ọlọ́lá ní ibi gíga.
4 Torí náà, ó ti wá sàn ju àwọn áńgẹ́lì lọ, débi pé ó ti jogún orúkọ tó lọ́lá ju tiwọn lọ.
5 Bí àpẹẹrẹ, èwo nínú àwọn áńgẹ́lì ni Ọlọ́run sọ fún rí pé: “Ìwọ ni ọmọ mi; òní ni mo di bàbá rẹ”? Tó sì tún sọ fún pé: “Màá di bàbá rẹ̀, á sì di ọmọ mi”?
6 Àmọ́ nígbà tó tún mú Àkọ́bí rẹ̀ wá sí ilẹ̀ ayé tí à ń gbé, ó sọ pé: “Kí gbogbo áńgẹ́lì Ọlọ́run tẹrí ba fún un.”
7 Bákan náà, ó sọ nípa àwọn áńgẹ́lì pé: “Ó dá àwọn áńgẹ́lì rẹ̀ ní ẹ̀mí, ó sì dá àwọn òjíṣẹ́ rẹ̀ ní ọwọ́ iná.”
8 Àmọ́, ó sọ nípa Ọmọ pé: “Ọlọ́run ni ìtẹ́ rẹ títí láé àti láéláé, ọ̀pá àṣẹ Ìjọba rẹ sì jẹ́ ọ̀pá àṣẹ ìdúróṣinṣin.
9 O nífẹ̀ẹ́ òdodo, o sì kórìíra ìwà tí kò bófin mu. Ìdí nìyẹn tí Ọlọ́run, àní Ọlọ́run rẹ, fi fòróró ayọ̀ yàn ọ́ ju àwọn ojúgbà rẹ.”
10 Àti pé: “Ní ìbẹ̀rẹ̀, Olúwa, o fi ìpìlẹ̀ ayé sọlẹ̀, ọ̀run sì jẹ́ iṣẹ́ ọwọ́ rẹ.
11 Wọ́n á ṣègbé, àmọ́ ìwọ á máa wà nìṣó; gbogbo wọn á sì gbó bí aṣọ,
12 o máa ká wọn jọ bí aṣọ àwọ̀lékè, a sì máa pààrọ̀ wọn bí aṣọ. Àmọ́ ìwọ ò yí pa dà, àwọn ọdún rẹ ò sì ní dópin láé.”
13 Àmọ́ èwo nínú àwọn áńgẹ́lì ló sọ nípa rẹ̀ rí pé: “Jókòó sí ọwọ́ ọ̀tún mi, títí màá fi fi àwọn ọ̀tá rẹ ṣe àpótí ìtìsẹ̀ rẹ”?
14 Ṣebí ẹ̀mí tó ń ṣe iṣẹ́ ìsìn mímọ́ ni gbogbo wọn, tí a rán jáde láti ṣe ìránṣẹ́ fún àwọn tó máa rí ìgbàlà?
2 Ìdí nìyẹn tó fi yẹ ká túbọ̀ máa fiyè sí àwọn ohun tí a gbọ́, ká má bàa sú lọ láé.
2 Torí tí ọ̀rọ̀ tí a gbẹnu àwọn áńgẹ́lì sọ bá dájú, tí gbogbo ẹ̀ṣẹ̀ àti ìwà àìgbọràn bá sì gba ìyà tó tọ́,
3 báwo la ṣe máa bọ́ tí a ò bá ka irú ìgbàlà tó tóbi bẹ́ẹ̀ sí?   Torí Olúwa wa bẹ̀rẹ̀ sí í sọ̀rọ̀ nípa rẹ̀, àwọn tó gbọ́ ọ lẹ́nu rẹ̀ sì fìdí rẹ̀ múlẹ̀ fún wa,
4 nígbà tí Ọlọ́run náà jẹ́rìí sí i pẹ̀lú àwọn iṣẹ́ àmì àti àwọn iṣẹ́ ìyanu àti oríṣiríṣi iṣẹ́ agbára, tó sì pín ẹ̀mí mímọ́ bó ṣe fẹ́.
5 Nítorí kò fi ayé tó ń bọ̀ tí à ń sọ̀rọ̀ nípa rẹ̀ sí ìkáwọ́ àwọn áńgẹ́lì.
6 Àmọ́ ibì kan wà tí ẹlẹ́rìí kan ti sọ pé: “Kí ni èèyàn jẹ́ tí o fi ń fi í sọ́kàn tàbí ọmọ aráyé tí o fi ń tọ́jú rẹ̀?
7 O mú kí ó rẹlẹ̀ díẹ̀ ju àwọn áńgẹ́lì; o fi ògo àti ọlá dé e ládé, o sì yàn án ṣe olórí àwọn iṣẹ́ ọwọ́ rẹ.
8 O fi ohun gbogbo sábẹ́ ẹsẹ̀ rẹ̀.” Bí Ọlọ́run ṣe fi ohun gbogbo sábẹ́ rẹ̀, kò sí ohun tí kò fi sábẹ́ rẹ̀. Àmọ́, ní báyìí, a ò tíì rí ohun gbogbo lábẹ́ rẹ̀.
9 Àmọ́ a rí Jésù, ẹni tí a mú kó rẹlẹ̀ díẹ̀ ju àwọn áńgẹ́lì lọ, a ti fi ògo àti ọlá dé e ládé báyìí torí ó jìyà títí ó fi kú, kó lè tọ́ ikú wò fún gbogbo èèyàn nípasẹ̀ inú rere àìlẹ́tọ̀ọ́sí Ọlọ́run.
10 Torí ó yẹ kí ẹni tí ohun gbogbo torí rẹ̀ wà, tí ohun gbogbo sì tipasẹ̀ rẹ̀ wà, bí o ti ń mú ọ̀pọ̀ ọmọ wá sínú ògo, sọ Olórí Aṣojú ìgbàlà wọn di pípé nípasẹ̀ ìjìyà.
11 Torí ọ̀dọ̀ ẹnì kan ni ẹni tó ń sọni di mímọ́ àti àwọn tí à ń sọ di mímọ́ ti wá, torí èyí ni ojú ò ṣe tì í láti pè wọ́n ní arákùnrin,
12 bó ṣe sọ pé: “Màá sọ orúkọ rẹ fún àwọn arákùnrin mi; màá sì fi orin yìn ọ́ láàárín ìjọ.”
13 Ó tún sọ pé: “Màá gbẹ́kẹ̀ lé e.” Àti pé: “Wò ó! Èmi àti àwọn ọmọ kéékèèké tí Jèhófà fún mi.”
14 Nítorí náà, torí pé “àwọn ọmọ kéékèèké” ní ẹ̀jẹ̀ àti ẹran ara, òun náà wá ní ẹ̀jẹ̀ àti ẹran ara, kó lè tipasẹ̀ ikú rẹ̀ pa ẹni tó lè fa ikú run, ìyẹn Èṣù,
15 kó sì lè dá àwọn tí ìbẹ̀rù ikú ti mú lẹ́rú ní gbogbo ìgbésí ayé wọn sílẹ̀.
16 Torí kì í ṣe àwọn áńgẹ́lì ló ń ràn lọ́wọ́, àmọ́ ọmọ Ábúráhámù ló ń ràn lọ́wọ́.
17 Bákan náà, ó ní láti dà bí “àwọn arákùnrin” rẹ̀ ní gbogbo ọ̀nà, kó lè di àlùfáà àgbà tó jẹ́ aláàánú àti olóòótọ́ nínú àwọn ohun tó jẹ mọ́ ti Ọlọ́run, kó lè rú ẹbọ ìpẹ̀tù fún ẹ̀ṣẹ̀ àwọn èèyàn.
18 Torí pé òun fúnra rẹ̀ ti jìyà nígbà tí a dán an wò, ó lè ran àwọn tí à ń dán wò lọ́wọ́.
4 Torí náà, nígbà tó jẹ́ pé ìlérí tó ṣe pé a máa wọnú ìsinmi òun ṣì wà, ẹ jẹ́ ká ṣọ́ra, kó má bàa di pé ẹnì kan nínú yín ò kúnjú ìwọ̀n rẹ̀.
2 Torí wọ́n ti kéde ìhìn rere fún àwa náà, bíi tiwọn; àmọ́ ọ̀rọ̀ tí wọ́n gbọ́ ò ṣe wọ́n láǹfààní, torí ìgbàgbọ́ wọn ò bá ti àwọn tó fetí sílẹ̀ mu.
3 Torí àwa tí a ní ìgbàgbọ́ wọnú ìsinmi náà, bó ṣe sọ pé: “Torí náà, mo búra nínú ìbínú mi pé, ‘Wọn ò ní wọnú ìsinmi mi,’” bó tiẹ̀ jẹ́ pé àwọn iṣẹ́ rẹ̀ ti parí látìgbà ìpìlẹ̀ ayé.
4 Torí ibì kan wà tó ti sọ nípa ọjọ́ keje pé: “Ọlọ́run sì sinmi ní ọjọ́ keje lẹ́yìn gbogbo iṣẹ́ rẹ̀,”
5 ó tún sọ níbí yìí pé: “Wọn ò ní wọnú ìsinmi mi.”
6 Torí náà, nígbà tó jẹ́ pé àwọn kan ò tíì wọnú rẹ̀, tí àwọn tó kọ́kọ́ gbọ́ ìhìn rere ò sì wọnú rẹ̀ torí àìgbọràn,
7 bó ṣe sọ pé, “Òní” nínú sáàmù ti Dáfídì lẹ́yìn ọ̀pọ̀ àkókò, ó tún sàmì sí ọjọ́ kan pàtó; bẹ́ẹ̀ náà la sọ ṣáájú pé, “Lónìí, tí ẹ bá fetí sí ohùn rẹ̀, ẹ má ṣe mú kí ọkàn yín le.”
8 Torí ká ní Jóṣúà ti mú wọn dé ibi ìsinmi ni,  Ọlọ́run ò tún ní sọ̀rọ̀ ọjọ́ míì lẹ́yìn náà.
9 Torí náà, ìsinmi sábáàtì kan ṣì wà fún àwọn èèyàn Ọlọ́run.
10 Torí ẹni tó wọnú ìsinmi Ọlọ́run ti sinmi pẹ̀lú lẹ́yìn àwọn iṣẹ́ rẹ̀, bí Ọlọ́run ṣe sinmi lẹ́yìn iṣẹ́ tirẹ̀.
11 Torí náà, ẹ jẹ́ ká sa gbogbo ipá wa láti wọnú ìsinmi yẹn, kí ẹnì kankan má bàa kó sínú irú ìwà àìgbọràn kan náà.
12 Torí ọ̀rọ̀ Ọlọ́run wà láàyè, ó sì ní agbára, ó mú ju idà olójú méjì èyíkéyìí lọ, ó sì ń gúnni, àní débi pé ó ń pín ọkàn àti ẹ̀mí níyà, ó ń pín àwọn oríkèé àti mùdùnmúdùn sọ́tọ̀ọ̀tọ̀, ó sì lè mọ ìrònú àti ohun tí ọkàn ń gbèrò.
13 Kò sí ìṣẹ̀dá kankan tó fara pa mọ́ ní ojú rẹ̀, àmọ́ ohun gbogbo wà ní ìhòòhò, ó sì wà ní gbangba lójú ẹni tí a gbọ́dọ̀ jíhìn fún.
14 Torí náà, nígbà tó jẹ́ pé àlùfáà àgbà tó tóbi la ní, ẹni tó ti la ọ̀run kọjá, Jésù Ọmọ Ọlọ́run, ẹ jẹ́ ká máa kéde rẹ̀ ní gbangba.
15 Torí àlùfáà àgbà tí a ní kì í ṣe ẹni tí kò lè bá wa kẹ́dùn fún àwọn àìlera wa, àmọ́ ó jẹ́ ẹni tí a ti dán wò ní gbogbo ọ̀nà bíi tiwa, àmọ́ tí kò ní ẹ̀ṣẹ̀.
16 Torí náà, ẹ jẹ́ ká sún mọ́ ìtẹ́ inú rere àìlẹ́tọ̀ọ́sí, ká sọ̀rọ̀ ní fàlàlà, ká lè rí àánú gbà, ká sì rí inú rere àìlẹ́tọ̀ọ́sí tó máa ràn wá lọ́wọ́ ní àkókò tó tọ́.
5 Torí gbogbo àlùfáà àgbà tí a mú láàárín àwọn èèyàn ni a yàn nítorí wọn láti bójú tó àwọn ohun tó jẹ mọ́ Ọlọ́run, kó lè fi àwọn ọrẹ àti ẹbọ rúbọ nítorí ẹ̀ṣẹ̀.
2 Ó ṣeé ṣe fún un láti ṣàánú àwọn aláìmọ̀kan àti àwọn tó ń ṣàṣìṣe, torí òun náà ní àìlera tiẹ̀,
3 ìdí nìyẹn tí òun náà fi gbọ́dọ̀ rú ẹbọ nítorí àwọn ẹ̀ṣẹ̀ tiẹ̀, bó ṣe ń ṣe nítorí ẹ̀ṣẹ̀ àwọn èèyàn gẹ́lẹ́.
4 Èèyàn kì í fún ara rẹ̀ ní irú ọlá yìí, àfi tí Ọlọ́run bá pè é ló máa rí i gbà, bíi ti Áárónì.
5 Bákan náà, Kristi kọ́ ló ṣe ara rẹ̀ lógo   nígbà tó di àlùfáà àgbà, àmọ́ Ẹni tó sọ fún un pé: “Ìwọ ni ọmọ mi; òní ni mo di bàbá rẹ” ló ṣe é lógo.
6 Ó tún sọ ní ibòmíì pé, “Ìwọ jẹ́ àlùfáà títí láé ní ọ̀nà ti Melikisédékì.”
7 Nígbà tí Kristi wà ní ayé, ó rawọ́ ẹ̀bẹ̀, ó sì fi ẹkún tó rinlẹ̀ àti omijé tọrọ lọ́wọ́ Ẹni tó lè gbà á lọ́wọ́ ikú, a sì gbọ́ ọ, a ṣojúure sí i torí pé ó ní ìbẹ̀rù Ọlọ́run.
8 Bó tiẹ̀ jẹ́ pé ọmọ ni, ó kọ́ ìgbọràn látinú ìyà tó jẹ.
9 Lẹ́yìn tí a sì sọ ọ́ di pípé, ipasẹ̀ rẹ̀ ni gbogbo àwọn tó ń ṣègbọràn sí i fi máa ní ìgbàlà àìnípẹ̀kun,
10 torí Ọlọ́run ti fi ṣe àlùfáà àgbà ní ọ̀nà ti Melikisédékì.
11 A ní ohun tó pọ̀ láti sọ nípa rẹ̀, ó sì ṣòroó ṣàlàyé, torí pé ẹ kì í fọkàn sí ohun tí ẹ̀ ń gbọ́ mọ́.
12 Torí, bó tiẹ̀ jẹ́ pé ó yẹ kí ẹ ti di olùkọ́ báyìí, ẹ ṣì tún nílò kí ẹnì kan máa kọ́ yín láti ìbẹ̀rẹ̀ nípa àwọn ohun àkọ́bẹ̀rẹ̀ tó wà nínú àwọn ọ̀rọ̀ ìkéde mímọ́ ti Ọlọ́run, ẹ sì ti pa dà di ẹni tó nílò wàrà, kì í ṣe oúnjẹ líle.
13 Torí gbogbo ẹni tí kò yéé mu wàrà kò mọ ọ̀rọ̀ òdodo, torí pé ọmọdé ni.
14 Àmọ́ àwọn tó dàgbà ni oúnjẹ líle wà fún, àwọn tó ti kọ́ agbára ìfòyemọ̀ wọn nípa bí wọ́n ṣe ń lò ó láti fi ìyàtọ̀ sáàárín ohun tó tọ́ àti ohun tí kò tọ́.
6 Torí náà, ní báyìí tí a ti kọjá àwọn ẹ̀kọ́ àkọ́bẹ̀rẹ̀ nípa Kristi, ẹ jẹ́ ká tẹ̀ síwájú, ká dàgbà nípa tẹ̀mí, ká má ṣe tún máa fi ìpìlẹ̀ lélẹ̀ mọ́, ìyẹn ìrònúpìwàdà kúrò nínú àwọn òkú iṣẹ́ àti ìgbàgbọ́ nínú Ọlọ́run,
2 ẹ̀kọ́ nípa ìrìbọmi àti gbígbé ọwọ́ léni, àjíǹde àwọn òkú àti ìdájọ́ àìnípẹ̀kun.
3 A sì máa ṣe èyí, tó bá jẹ́ pé ohun tí Ọlọ́run fẹ́ ká ṣe nìyẹn lóòótọ́.
4 Torí ní ti àwọn tí a ti là lóye rí, tí wọ́n ti tọ́ ẹ̀bùn ọ̀fẹ́ ti ọ̀run wò, tí wọ́n sì ti ní ìpín nínú ẹ̀mí mímọ́,
5 tí wọ́n ti tọ́ ọ̀rọ̀ Ọlọ́run tó jẹ́ ọ̀rọ̀ àtàtà wò àti agbára ètò àwọn nǹkan tó ń bọ̀,
6 àmọ́ tí wọ́n yẹsẹ̀, kò ṣeé ṣe láti tún mú wọn sọ jí kí wọ́n lè ronú pìwà dà, torí ṣe ni wọ́n tún kan Ọmọ Ọlọ́run mọ́gi fún ara wọn, wọ́n sì dójú tì í ní gbangba.
7 Ilẹ̀ máa ń gba ìbùkún Ọlọ́run tó bá fa omi òjò tó ń rọ̀ sí i déédéé mu, ó sì máa mú ewéko jáde, èyí tó máa wúlò fún àwọn tí wọ́n ń ro ó fún.
8 Àmọ́ tó bá jẹ́ ẹ̀gún àti òṣùṣú ló ń mú jáde, a máa pa á tì, ó sì ṣeé ṣe ká gégùn-ún fún un, a sì máa dáná sun ún nígbẹ̀yìn-gbẹ́yín.
9 Àmọ́ ní tiyín, ẹ̀yin ará mi ọ̀wọ́n, bí a tiẹ̀ ń sọ̀rọ̀ lọ́nà yìí, àwọn ohun tó dáa jù ló dá wa lójú, àwọn ohun tó jẹ mọ́ ìgbàlà.
10 Torí Ọlọ́run kì í ṣe aláìṣòdodo tó fi máa gbàgbé iṣẹ́ yín àti ìfẹ́ tí ẹ fi hàn fún orúkọ rẹ̀  bí ẹ ṣe ń ṣe ìránṣẹ́ fún àwọn ẹni mímọ́, tí ẹ sì ń bá a lọ láti ṣe ìránṣẹ́.
11 Àmọ́, ó wù wá kí ẹnì kọ̀ọ̀kan yín máa ṣiṣẹ́ kára bẹ́ẹ̀, kí ìrètí náà lè dá yín lójú ní ẹ̀kúnrẹ́rẹ́ títí dé òpin,
12 kí ẹ má bàa máa lọ́ra, àmọ́ kí ẹ lè máa tẹ̀ lé àpẹẹrẹ àwọn tí ìgbàgbọ́ àti sùúrù mú kí wọ́n jogún àwọn ìlérí náà.
13 Torí nígbà tí Ọlọ́run ṣe ìlérí fún Ábúráhámù, ó fi ara rẹ̀ búra, nígbà tó jẹ́ pé kò sí ẹlòmíì tó tóbi jù ú lọ tó lè fi búra,
14 ó sọ pé: “Ó dájú pé màá bù kún ọ, ó sì dájú pé màá mú kí o di púpọ̀.”
15 Torí náà, lẹ́yìn tí Ábúráhámù ní sùúrù, ó rí ìlérí yìí gbà.
16 Torí àwọn èèyàn máa ń fi ẹni tó tóbi jù wọ́n lọ búra, ìbúra wọn sì máa ń fòpin sí gbogbo awuyewuye, torí ó ń fìdí ọ̀rọ̀ wọn múlẹ̀ lábẹ́ òfin.
17 Lọ́nà kan náà, nígbà tí Ọlọ́run pinnu láti jẹ́ kó túbọ̀ ṣe kedere sí àwọn ajogún ìlérí náà pé ohun tí òun ní lọ́kàn kò lè yí pa dà, ó búra kó lè fìdí rẹ̀ múlẹ̀,
18 kó lè jẹ́ pé nípasẹ̀ àwọn nǹkan méjì tí kò lè yí pa dà, tí Ọlọ́run ò ti lè parọ́, àwa tí a ti sá sí ibi ààbò máa lè rí ìṣírí tó lágbára gbà láti di ìrètí tó wà níwájú wa mú ṣinṣin.
19 A ní ìrètí yìí bí ìdákọ̀ró fún ọkàn, ó dájú, ó fìdí múlẹ̀, ó sì wọlé sẹ́yìn aṣọ ìdábùú,
20 níbi tí aṣíwájú kan ti wọ̀ nítorí wa, ìyẹn Jésù, ẹni tó ti di àlùfáà àgbà ní ọ̀nà ti Melikisédékì títí láé.
7 Nítorí Melikisédékì yìí, ọba Sálẹ́mù, àlùfáà Ọlọ́run Gíga Jù Lọ, pàdé Ábúráhámù nígbà tó ń pa dà bọ̀ látibi tó ti pa àwọn ọba, ó sì súre fún un,
2 Ábúráhámù wá fún un ní ìdá mẹ́wàá gbogbo nǹkan. Lákọ̀ọ́kọ́ ná, ìtúmọ̀ orúkọ rẹ̀ ni “Ọba Òdodo,” bákan náà, ọba Sálẹ́mù, ìyẹn “Ọba Àlàáfíà.”
3 Bó ṣe jẹ́ pé kò ní bàbá, kò ní ìyá, kò ní ìran, kò ní ìbẹ̀rẹ̀ ọjọ́, kò sì ní òpin ìwàláàyè, àmọ́ tí a ṣe é bí Ọmọ Ọlọ́run, ó jẹ́ àlùfáà títí láé.
4 Ẹ wo bí ọkùnrin yìí ṣe tóbi tó, ẹni tí Ábúráhámù, olórí ìdílé, fún ní ìdá mẹ́wàá àwọn ẹrù ogun tó dáa jù.
5 Lóòótọ́, bí Òfin ṣe sọ, a pàṣẹ fún àwọn ọmọ Léfì tí wọ́n gba iṣẹ́ àlùfáà wọn pé kí wọ́n máa gba ìdá mẹ́wàá lọ́wọ́ àwọn èèyàn, ìyẹn lọ́wọ́ àwọn arákùnrin wọn, bí àwọn yìí tiẹ̀ jẹ́ àtọmọdọ́mọ Ábúráhámù.
6 Àmọ́ ọkùnrin yìí tí kò wá láti ìran wọn gba ìdá mẹ́wàá lọ́wọ́ Ábúráhámù, ó sì súre fún ẹni tí a ṣèlérí fún.
7 Torí náà, ó ṣe kedere pé ẹni tí ó tóbi súre fún ẹni tí ó kéré.
8 Àti pé nínú ọ̀rọ̀ àkọ́kọ́, àwọn èèyàn tó ń kú ló ń gba ìdá mẹ́wàá, àmọ́ nínú ọ̀rọ̀ kejì, ẹnì kan tí a jẹ́rìí nípa rẹ̀ pé ó wà láàyè ni.
9 A sì lè sọ pé Léfì tó ń gba ìdá mẹ́wàá pàápàá ti san ìdá mẹ́wàá nípasẹ̀ Ábúráhámù,
10 torí àtọmọdọ́mọ tí a kò tíì bí ló ṣì jẹ́ sí baba ńlá rẹ̀ nígbà tí Melikisédékì pàdé rẹ̀.
11 Tó bá jẹ́ pé iṣẹ́ àlùfáà àwọn ọmọ Léfì lè mú ìjẹ́pípé wá ni (torí ó wà lára Òfin tí a fún àwọn èèyàn), ṣé a tún máa nílò kí àlùfáà míì dìde, ẹni tí a sọ pé ó wà ní ọ̀nà ti Melikisédékì, tí kì í ṣe ní ọ̀nà ti Áárónì?
12 Torí nígbà tí a ti yí ètò ṣíṣe àlùfáà pa dà, ó di dandan ká yí Òfin náà pa dà.
13 Torí ẹ̀yà míì ni ọkùnrin tí a sọ àwọn nǹkan yìí nípa rẹ̀ ti wá, ẹnì kankan látinú ẹ̀yà náà ò sì ṣiṣẹ́ nídìí pẹpẹ rí.
14 Torí ó ṣe kedere pé ọ̀dọ̀ Júdà ni Olúwa wa ti ṣẹ̀ wá, síbẹ̀, Mósè ò sọ pé àlùfáà kankan máa wá látinú ẹ̀yà yẹn.
15 Èyí wá túbọ̀ ṣe kedere nígbà tí àlùfáà míì tó dà bíi Melikisédékì dìde,
16 ẹni tó jẹ́ pé kì í ṣe ohun tí òfin sọ nípa ibi tí èèyàn ti ṣẹ̀ wá ló mú kó rí bẹ́ẹ̀, àmọ́ ó jẹ́ nípasẹ̀ agbára ìwàláàyè tí kò ṣeé pa run.
17 Torí a jẹ́rìí nípa rẹ̀ pé: “Ìwọ jẹ́ àlùfáà títí láé ní ọ̀nà ti Melikisédékì.”
18 Torí náà, a pa àṣẹ ti tẹ́lẹ̀ tì torí pé kò lágbára, kò sì gbéṣẹ́ mọ́.
19 Torí Òfin ò sọ ohunkóhun di pípé, àmọ́ ìrètí tó dáa jù tó wọlé wá ṣe bẹ́ẹ̀, èyí tí à ń tipasẹ̀ rẹ̀ sún mọ́ Ọlọ́run.
20 Bákan náà, nígbà tó jẹ́ pé a ò ṣe èyí láìsí ìbúra
21 (torí ní tòótọ́, àwọn èèyàn wà tí wọ́n ti di àlùfáà láìsí ìbúra, àmọ́ ti ẹni yìí rí bẹ́ẹ̀ nípasẹ̀ ìbúra tí a ṣe nípa rẹ̀ látọ̀dọ̀ Ẹni tó sọ pé: “Jèhófà ti búra, kò sì ní pèrò dà, ó ní, ‘Ìwọ jẹ́ àlùfáà títí láé’”),
22 Jésù wá tipa bẹ́ẹ̀ di ẹni tó fìdí májẹ̀mú tó dáa jù múlẹ̀.
23 Bákan náà, ó di dandan kí ọ̀pọ̀ di àlùfáà tẹ̀ léra torí pé ikú ò jẹ́ kí wọ́n lè máa bá iṣẹ́ náà lọ,
24 àmọ́ torí pé òun wà láàyè títí láé, kò sí pé ẹnì kan ń rọ́pò rẹ̀ lẹ́nu iṣẹ́ àlùfáà.
25 Èyí jẹ́ kó lè gba àwọn tó ń tipasẹ̀ rẹ̀ wá sọ́dọ̀ Ọlọ́run là pátápátá, torí ó wà láàyè nígbà gbogbo láti bá wọn bẹ̀bẹ̀.
26 Torí irú àlùfáà àgbà yìí ló yẹ wá, ẹni tó jẹ́ adúróṣinṣin, aláìṣẹ̀, aláìlẹ́gbin, ẹni tí a yà sọ́tọ̀ láàárín àwọn ẹlẹ́ṣẹ̀, tí a sì gbé ga ju ọ̀run lọ.
27 Kò nílò kó máa rúbọ lójoojúmọ́, bíi ti àwọn àlùfáà àgbà yẹn, fún àwọn ẹ̀ṣẹ̀ tiẹ̀ lákọ̀ọ́kọ́, lẹ́yìn náà fún ẹ̀ṣẹ̀ àwọn èèyàn, torí ó ti ṣe èyí nígbà tó fi ara rẹ̀ rúbọ lẹ́ẹ̀kan ṣoṣo láìtún ní ṣe é mọ́ láé.
28 Torí àwọn èèyàn tó ní àìlera ni Òfin ń yàn ṣe àlùfáà àgbà, àmọ́ Ọmọ ni ọ̀rọ̀ ìbúra tí a ṣe lẹ́yìn Òfin yàn, ẹni tí a ti sọ di pípé títí láé.
8 Kókó ọ̀rọ̀ tí à ń sọ nìyí: A ní irú àlùfáà àgbà yìí, ó sì ti jókòó ní ọwọ́ ọ̀tún ìtẹ́ Ọba Ọlọ́lá ní ọ̀run,
2 òjíṣẹ́ ibi mímọ́ àti àgọ́ tòótọ́, tí Jèhófà gbé kalẹ̀, kì í ṣe èèyàn.
3 Torí gbogbo àlùfáà àgbà la yàn láti máa fi àwọn ọrẹ àti ẹbọ rúbọ; torí náà, ó pọn dandan fún ẹni yìí náà pé kó ní ohun kan láti fi rúbọ.
4 Tó bá jẹ́ pé ayé ló wà, kò ní jẹ́ àlùfáà, torí àwọn èèyàn tó ń fi ọrẹ rúbọ bí Òfin ṣe sọ ti wà.
5 Àwọn èèyàn yìí ń ṣe iṣẹ́ ìsìn mímọ́ bí àpẹẹrẹ àti òjìji àwọn nǹkan ti ọ̀run; bí a ṣe pàṣẹ fún Mósè láti ọ̀run, nígbà tó fẹ́ kọ́ àgọ́ náà pé: Torí Ó sọ pé: “Rí i pé o ṣe gbogbo nǹkan bí ohun tí mo fi hàn ọ́ lórí òkè.”
6 Àmọ́ ní báyìí, Jésù ti gba iṣẹ́ òjíṣẹ́ tó lọ́lá jùyẹn lọ torí òun tún ni alárinà májẹ̀mú tó dáa jù, tó sì bá a mu rẹ́gí, èyí tí a ti fìdí rẹ̀ múlẹ̀ lọ́nà òfin lórí àwọn ìlérí tó dáa jù.
7 Ká sọ pé májẹ̀mú àkọ́kọ́ yẹn ò ní àléébù ni, a ò ní nílò ìkejì.
8 Torí ó ń rí àléébù lára àwọn èèyàn nígbà tó sọ pé: “‘Wò ó! Ọjọ́ ń bọ̀,’ ni Jèhófà wí, ‘tí màá bá ilé Ísírẹ́lì àti ilé Júdà dá májẹ̀mú tuntun.
9 Kò ní dà bíi májẹ̀mú tí mo bá àwọn baba ńlá wọn dá ní ọjọ́ tí mo dì wọ́n lọ́wọ́ mú láti mú wọn kúrò ní ilẹ̀ Íjíbítì, torí pé wọn ò pa májẹ̀mú mi mọ́, ìdí nìyẹn tí mi ò fi bójú tó wọn mọ́,’ ni Jèhófà wí.
10 “‘Nítorí májẹ̀mú tí màá bá ilé Ísírẹ́lì dá lẹ́yìn ìgbà yẹn nìyí,’ ni Jèhófà wí. ‘Màá fi àwọn òfin mi sínú èrò wọn, inú ọkàn wọn sì ni màá kọ ọ́ sí. Màá di Ọlọ́run wọn, wọ́n á sì di èèyàn mi.
11 “‘Kálukú wọn kò tún ní máa kọ́ ọmọ ìbílẹ̀ rẹ̀ àti arákùnrin rẹ̀ mọ́ pé: “Ẹ mọ Jèhófà!” Nítorí gbogbo wọn á mọ̀ mí, látorí ẹni tó kéré jù lọ dórí ẹni tó tóbi jù lọ láàárín wọn.
12 Torí màá ṣàánú wọn lórí ọ̀rọ̀ ìwà àìṣòdodo wọn, mi ò sì ní rántí àwọn ẹ̀ṣẹ̀ wọn mọ́.’”
13 Bó ṣe pè é ní “májẹ̀mú tuntun,” ó ti sọ èyí tó wà tẹ́lẹ̀ di èyí tí kò wúlò mọ́. Ní báyìí, èyí tí kò wúlò mọ́, tó sì ti ń gbó lọ máa tó pa rẹ́ pátápátá.
9 Ní tirẹ̀, májẹ̀mú ti tẹ́lẹ̀ ní àwọn ohun tí òfin béèrè, fún iṣẹ́ ìsìn mímọ́ àti ibi mímọ́ rẹ̀ ní ayé.
2 Torí wọ́n kọ́ apá àkọ́kọ́ nínú àgọ́, níbi tí ọ̀pá fìtílà, tábìlì àti àwọn búrẹ́dì tí wọ́n ń gbé síwájú wà; a sì ń pè é ní Ibi Mímọ́.
3 Àmọ́ lẹ́yìn aṣọ ìdábùú kejì, apá kan wà tí à ń pè ní Ibi Mímọ́ Jù Lọ.
4 Àwo tùràrí oníwúrà àti àpótí májẹ̀mú   tí wọ́n fi wúrà bò látòkè délẹ̀ wà níbẹ̀, inú rẹ̀ ni ìṣà wúrà tí wọ́n kó mánà sí wà pẹ̀lú ọ̀pá Áárónì tó yọ òdòdó àti àwọn wàláà májẹ̀mú;
5 àwọn kérúbù ológo tí wọ́n ṣíji bo ìbòrí ìpẹ̀tù sì wà lórí rẹ̀. Àmọ́ àkókò kọ́ nìyí láti máa sọ kúlẹ̀kúlẹ̀ àwọn nǹkan yìí.
6 Lẹ́yìn tí wọ́n kọ́ àwọn nǹkan yìí lọ́nà yìí, àwọn àlùfáà máa ń wọ apá àkọ́kọ́ nínú àgọ́ náà déédéé kí wọ́n lè ṣe àwọn iṣẹ́ ìsìn mímọ́;
7 àmọ́ àlùfáà àgbà nìkan ló máa ń wọ apá kejì lẹ́ẹ̀kan lọ́dún, kì í wọ ibẹ̀ láìsí ẹ̀jẹ̀, èyí tó fi máa ń rúbọ fún ara rẹ̀ àti fún ẹ̀ṣẹ̀ táwọn èèyàn dá láìmọ̀ọ́mọ̀.
8 Ẹ̀mí mímọ́ tipasẹ̀ èyí fi hàn kedere pé a ò tíì fi ọ̀nà tó wọnú ibi mímọ́ hàn nígbà tí àgọ́ àkọ́kọ́ ṣì wà.
9 Àgọ́ yìí jẹ́ àpèjúwe fún àkókò yìí, a sì ń fi àwọn ọrẹ àti ẹbọ rúbọ ní ìbámu pẹ̀lú ètò yìí. Àmọ́ àwọn yìí ò lè mú kí ẹni tó ń ṣe iṣẹ́ ìsìn mímọ́ ní ẹ̀rí ọkàn tó mọ́ pátápátá.
10 Kìkì ohun tí wọ́n dá lé lórí ni oúnjẹ, ohun mímu àti oríṣiríṣi ìwẹ̀ tí òfin sọ. Wọ́n jẹ́ àwọn ohun tí òfin béèrè ní ti ara, a sì sọ ọ́ di dandan títí di àkókò tí a yàn láti mú àwọn nǹkan tọ́.
11 Àmọ́, nígbà tí Kristi dé bí àlùfáà àgbà àwọn ohun rere tó ti ṣẹlẹ̀, ó gba inú àgọ́ tó tóbi jù, tó sì jẹ́ pípé jù, tí wọn ò fi ọwọ́ ṣe, ìyẹn tí kì í ṣe ti ẹ̀dá yìí.
12 Kì í ṣe ẹ̀jẹ̀ ewúrẹ́ àti ti àwọn akọ ọmọ màlúù ló gbé wọnú ibi mímọ́, àmọ́ ẹ̀jẹ̀ òun fúnra rẹ̀ ni, lẹ́ẹ̀kan ṣoṣo láìtún ní ṣe é mọ́ láé, ó sì gba ìtúsílẹ̀ àìnípẹ̀kun fún wa.
13 Torí tí ẹ̀jẹ̀ àwọn ewúrẹ́ àti ti àwọn akọ màlúù àti eérú ọmọ màlúù tí wọ́n fi wọ́n àwọn tó ti di aláìmọ́ bá sọ wọ́n di mímọ́ kó lè wẹ ẹran ara mọ́,
14 ǹjẹ́ ẹ̀jẹ̀ Kristi, ẹni tó tipasẹ̀ ẹ̀mí àìnípẹ̀kun fi ara rẹ̀ rúbọ sí Ọlọ́run láìní àbààwọ́n kò ní ṣe jù bẹ́ẹ̀ lọ láti wẹ ẹ̀rí ọkàn wa mọ́ kúrò nínú àwọn òkú iṣẹ́, ká lè máa ṣe iṣẹ́ ìsìn mímọ́ fún Ọlọ́run alààyè?
15 Ìdí nìyẹn tó fi jẹ́ alárinà májẹ̀mú tuntun, kí àwọn tí a ti pè lè gba ìlérí ogún àìnípẹ̀kun, torí ẹnì kan ti kú fún wọn, kí wọ́n lè rí ìtúsílẹ̀ nípasẹ̀ ìràpadà kúrò lọ́wọ́ àwọn ẹ̀ṣẹ̀ tó wà lábẹ́ májẹ̀mú ti tẹ́lẹ̀.
16 Torí tí a bá dá májẹ̀mú, ẹ̀rí gbọ́dọ̀ wà pé èèyàn tó dá májẹ̀mú náà ti kú,
17 ìdí ni pé ikú máa ń fìdí májẹ̀mú múlẹ̀, torí pé kò tíì lè bẹ̀rẹ̀ iṣẹ́ tí èèyàn tó dá májẹ̀mú náà bá ṣì wà láàyè.
18 Tó bá rí bẹ́ẹ̀, májẹ̀mú ti tẹ́lẹ̀ náà kò lè ṣiṣẹ́ láìsí ẹ̀jẹ̀.
19 Torí lẹ́yìn tí Mósè sọ gbogbo àṣẹ inú Òfin náà fún gbogbo èèyàn, ó mú ẹ̀jẹ̀ àwọn akọ ọmọ màlúù àti ti àwọn ewúrẹ́, pẹ̀lú omi, òwú aláwọ̀ rírẹ̀dòdò àti ewéko hísópù, ó sì fi wọ́n ìwé náà àti gbogbo àwọn èèyàn náà,
20 ó sọ pé: “Èyí ni ẹ̀jẹ̀ májẹ̀mú tí Ọlọ́run pa láṣẹ pé kí ẹ pa mọ́.”
21 Bákan náà, ó fi ẹ̀jẹ̀ náà wọ́n àgọ́ àti gbogbo ohun tí wọ́n ń lò fún iṣẹ́ ìsìn mímọ́.
22 Àní bí Òfin ṣe sọ, ó fẹ́rẹ̀ẹ́ jẹ́ pé gbogbo nǹkan ni wọ́n ń fi ẹ̀jẹ̀ wẹ̀ mọ́, ìdáríjì kankan ò sì lè wáyé àfi tí a bá tú ẹ̀jẹ̀ jáde.
23 Torí náà, ó pọn dandan pé ká wẹ àwọn ohun tó ṣàpẹẹrẹ àwọn ohun ti ọ̀run mọ́ láwọn ọ̀nà yìí, àmọ́ àwọn ẹbọ tó dáa ju èyí lọ fíìfíì ló yẹ àwọn ohun ti ọ̀run.
24 Torí Kristi ò wọnú ibi mímọ́ tí wọ́n fi ọwọ́ ṣe, tó jẹ́ àpẹẹrẹ ohun gidi, àmọ́ ọ̀run gangan ló wọ̀ lọ, tó fi jẹ́ pé ó ń fara hàn báyìí níwájú Ọlọ́run nítorí wa.
25 Kò ṣe èyí láti máa fi ara rẹ̀ rúbọ léraléra bí ìgbà tí àlùfáà àgbà máa ń wọ ibi mímọ́ lọ́dọọdún pẹ̀lú ẹ̀jẹ̀ tí kì í ṣe tiẹ̀.
26 Àìjẹ́ bẹ́ẹ̀, ì bá máa jìyà léraléra látìgbà ìpìlẹ̀ ayé. Àmọ́ ní báyìí, ó ti fi ara rẹ̀ hàn kedere ní ìparí àwọn ètò àwọn nǹkan, lẹ́ẹ̀kan ṣoṣo láìtún ní ṣe é mọ́ láé, ó fi ara rẹ̀ rúbọ kó lè mú ẹ̀ṣẹ̀ kúrò.
27 Bó ṣe jẹ́ pé ẹ̀ẹ̀kan ṣoṣo ni èèyàn máa ń kú, tí kò sì ní kú mọ́ láé, àmọ́ lẹ́yìn èyí, ó máa gba ìdájọ́,
28 bákan náà ló ṣe jẹ́ pé a fi Kristi rúbọ lẹ́ẹ̀kan ṣoṣo láìtún ní ṣe é mọ́ láé, kó lè ru ẹ̀ṣẹ̀ ọ̀pọ̀lọpọ̀; tó bá sì fara hàn lẹ́ẹ̀kejì, kò ní jẹ́ torí ẹ̀ṣẹ̀, àwọn tó ń fi taratara wá a fún ìgbàlà wọn sì máa rí i.
10 Nígbà tó jẹ́ pé Òfin ní òjìji àwọn nǹkan rere tó ń bọ̀, àmọ́ tí kì í ṣe bí àwọn nǹkan náà ṣe máa rí gan-an, kò lè sọ àwọn tó ń wá sí tòsí di pípé láé nípasẹ̀ àwọn ẹbọ kan náà tí wọ́n ń rú léraléra láti ọdún dé ọdún.
2 Tí kò bá rí bẹ́ẹ̀, ṣé wọn ò ti ní dáwọ́ rírú àwọn ẹbọ náà dúró? Torí tí a bá ti wẹ àwọn tó ń ṣe iṣẹ́ ìsìn mímọ́ mọ́ lẹ́ẹ̀kan ṣoṣo, wọn ò ní mọ̀ ọ́n lára pé àwọn jẹ́ ẹlẹ́ṣẹ̀ mọ́.
3 Kàkà bẹ́ẹ̀, ṣe ni àwọn ẹbọ yìí ń ránni létí àwọn ẹ̀ṣẹ̀ láti ọdún dé ọdún,
4 torí ẹ̀jẹ̀ àwọn akọ màlúù àti ti àwọn ewúrẹ́ kò lè mú àwọn ẹ̀ṣẹ̀ kúrò.
5 Torí náà, nígbà tó wá sí ayé, ó sọ pé: “‘Ẹbọ àti ọrẹ kọ́ ni ohun tí o fẹ́, àmọ́ ìwọ pèsè ara kan fún mi.
6 O ò fọwọ́ sí àwọn odindi ẹbọ sísun àti ẹbọ ẹ̀ṣẹ̀.’
7 Lẹ́yìn náà, mo sọ pé: ‘Wò ó! Mo ti dé (a ti kọ ọ́ nípa mi sínú àkájọ ìwé) láti ṣe ìfẹ́ rẹ, Ọlọ́run.’”
8 Lẹ́yìn tó kọ́kọ́ sọ pé: “O ò fẹ́ àwọn ẹbọ, ọrẹ, odindi ẹbọ sísun àti ẹbọ ẹ̀ṣẹ̀, o ò sì fọwọ́ sí i”—àwọn ẹbọ tí wọ́n ń rú, bí Òfin ṣe sọ—
9 ó wá sọ pé: “Wò ó! Mo ti dé láti ṣe ìfẹ́ rẹ.” Ó fi òpin sí èyí àkọ́kọ́ kó lè fìdí ìkejì múlẹ̀.
10 Nípasẹ̀ “ìfẹ́” yìí, a ti fi ara Jésù Kristi tó fi rúbọ lẹ́ẹ̀kan ṣoṣo láìtún ní ṣe é mọ́ láé sọ wá di mímọ́.
11 Bákan náà, gbogbo àwọn àlùfáà máa ń lọ sẹ́nu iṣẹ́ wọn lójoojúmọ́ kí wọ́n lè ṣe iṣẹ́ ìsìn mímọ́, kí wọ́n sì lè rú àwọn ẹbọ kan náà léraléra, èyí tí kò lè mú ẹ̀ṣẹ̀ kúrò pátápátá.
12 Àmọ́ ẹbọ kan ṣoṣo ni ọkùnrin yìí rú fún ẹ̀ṣẹ̀ láìtún ní ṣe é mọ́ láé, ó sì jókòó ní ọwọ́ ọ̀tún Ọlọ́run,
13 látìgbà yẹn, ó ń dúró de ìgbà tí a máa fi àwọn ọ̀tá rẹ̀ ṣe àpótí ìtìsẹ̀ rẹ̀.
14 Torí ẹbọ kan ṣoṣo tó rú ló fi sọ àwọn tí à ń sọ di mímọ́ di pípé láìtún ní ṣe é mọ́ láé.
15 Bákan náà, ẹ̀mí mímọ́ náà ń jẹ́rìí fún wa, torí lẹ́yìn tó sọ pé:
16 “‘Májẹ̀mú tí màá bá wọn dá lẹ́yìn ìgbà yẹn nìyí,’ ni Jèhófà wí. ‘Màá fi àwọn òfin mi sínú ọkàn wọn, inú èrò wọn ni màá sì kọ ọ́ sí.’”
17 Ó wá sọ pé: “Mi ò sì ní rántí àwọn ẹ̀ṣẹ̀ wọn mọ́ àti àwọn ìwà wọn tí kò bófin mu.”
18 Torí náà, tí a bá ti dárí àwọn ẹ̀ṣẹ̀ yìí jini, kò tún sí ẹbọ nítorí ẹ̀ṣẹ̀ mọ́.
19 Torí náà, ẹ̀yin ará, nígbà tó jẹ́ pé a ní ìgboyà láti wá sí ọ̀nà tó wọnú ibi mímọ́ nípasẹ̀ ẹ̀jẹ̀ Jésù,
20 èyí tó ṣí sílẹ̀ fún wa bí ọ̀nà tuntun, tó sì jẹ́ ọ̀nà ìyè tó la aṣọ ìdábùú kọjá, ìyẹn ẹran ara rẹ̀,
21 nígbà tó sì jẹ́ pé a ní àlùfáà ńlá lórí ilé Ọlọ́run,
22 ẹ jẹ́ ká fi ọkàn tòótọ́ àti ìgbàgbọ́ tó kún rẹ́rẹ́ wá, nígbà tí a ti wẹ ọkàn wa mọ́ kúrò nínú ẹ̀rí ọkàn burúkú, tí a sì ti fi omi tó mọ́ wẹ ara wa.
23 Ẹ jẹ́ ká tẹra mọ́ ìkéde ìrètí wa ní gbangba láìṣiyèméjì, torí pé olóòótọ́ ni ẹni tó ṣèlérí.
24 Ẹ sì jẹ́ ká gba ti ara wa rò ká lè máa fún ara wa níṣìírí láti ní ìfẹ́ àti láti ṣe àwọn iṣẹ́ rere,
25 ká má ṣe máa kọ ìpàdé wa sílẹ̀, bí àṣà àwọn kan, àmọ́ ká máa gba ara wa níyànjú, ní pàtàkì jù lọ bí ẹ ṣe ń rí i pé ọjọ́ náà ń sún mọ́lé.
26 Torí tí a bá mọ̀ọ́mọ̀ sọ ẹ̀ṣẹ̀ dàṣà lẹ́yìn tí a ti gba ìmọ̀ tó péye nípa òtítọ́, kò tún sí ẹbọ kankan fún ẹ̀ṣẹ̀ mọ́,
27 àfi ká máa fi ìbẹ̀rù retí ìdájọ́ àti ìbínú tó le, tó sì máa jó àwọn tó ń ṣàtakò run.
28 A kì í ṣàánú ẹnikẹ́ni tí kò bá ka Òfin Mósè sí, ó máa kú tí ẹni méjì tàbí mẹ́ta bá ti jẹ́rìí sí i.
29 Báwo lẹ ṣe wá rò pé ó yẹ kí ìyà tó máa jẹ ẹni tó tẹ Ọmọ Ọlọ́run mọ́lẹ̀ pọ̀ tó, tó ti ka ẹ̀jẹ̀ májẹ̀mú tí a fi sọ ọ́ di mímọ́ sí nǹkan yẹpẹrẹ, tó sì fi ìwà àfojúdi mú ẹ̀mí inú rere àìlẹ́tọ̀ọ́sí bínú?
30 Torí a mọ Ẹni tó sọ pé: “Tèmi ni ẹ̀san; màá gbẹ̀san.” Àti pé: “Jèhófà máa dá ẹjọ́ àwọn èèyàn rẹ̀.”
31 Ohun tó ń bani lẹ́rù ló jẹ́ láti kó sí ọwọ́ Ọlọ́run alààyè.
32 Àmọ́, ẹ máa rántí àwọn ọjọ́ àtijọ́, tí ẹ fara da ìjàkadì ńlá pẹ̀lú ìyà, lẹ́yìn tí a là yín lóye.
33 Nígbà míì, wọ́n máa ń tú yín síta gbangba fún ẹ̀gàn àti ìpọ́njú, nígbà míì sì rèé, ẹ máa ń ṣe alábàápín pẹ̀lú àwọn tí irú nǹkan bẹ́ẹ̀ ṣẹlẹ̀ sí.
34 Torí ẹ bá àwọn tó wà ní ẹ̀wọ̀n kẹ́dùn, ẹ sì fi ayọ̀ gba bí wọ́n ṣe kó ẹrù yín, torí ẹ mọ̀ pé ẹ̀yin fúnra yín ní ohun ìní tó dáa jù, tó sì wà pẹ́ títí.
35 Torí náà, ẹ má sọ ìgboyà yín nù, èyí tí a máa torí rẹ̀ fún yín ní èrè tó kún rẹ́rẹ́.
36 Nítorí ẹ nílò ìfaradà, pé lẹ́yìn tí ẹ ti ṣe ìfẹ́ Ọlọ́run, kí ẹ lè rí ohun tí ó ṣèlérí náà gbà.
37 Torí ní “ìgbà díẹ̀ sí i” àti pé “ẹni tó ń bọ̀ máa dé, kò sì ní pẹ́.”
38 “Àmọ́ ìgbàgbọ́ yóò mú kí olódodo mi wà láàyè” àti pé “tó bá fà sẹ́yìn, inú mi ò ní dùn sí i.”
39 Ní báyìí, a kì í ṣe irú àwọn tó ń fà sẹ́yìn sí ìparun, àmọ́ irú àwọn tó ní ìgbàgbọ́ kí a lè dá ẹ̀mí wa sí.
11 Ìgbàgbọ́ ni ìdánilójú ohun tí à ń retí, ẹ̀rí tó dájú nípa àwọn ohun gidi tí a kò rí.
2 Torí àwọn èèyàn àtijọ́ rí ẹ̀rí nípasẹ̀ rẹ̀.
3 Ìgbàgbọ́ jẹ́ ká mọ̀ pé ọ̀rọ̀ Ọlọ́run ló mú kí àwọn ètò àwọn nǹkan wà létòlétò, tó fi jẹ́ pé ohun tí à ń rí jáde wá látinú àwọn ohun tí a kò rí.
4 Ìgbàgbọ́ mú kí Ébẹ́lì rú ẹbọ tó níye lórí ju ti Kéènì lọ sí Ọlọ́run, ìgbàgbọ́ náà sì mú kó rí ẹ̀rí pé ó jẹ́ olódodo, torí Ọlọ́run fọwọ́ sí àwọn ẹ̀bùn rẹ̀, bó tiẹ̀ kú, ó ṣì ń sọ̀rọ̀ nípasẹ̀ ìgbàgbọ́ rẹ̀.
5 Ìgbàgbọ́ mú ká ṣí Énọ́kù nípò pa dà kó má bàa rí ikú, a ò sì rí i níbì kankan torí pé Ọlọ́run ti ṣí i nípò pa dà; torí ká tó ṣí i nípò pa dà, ó rí ẹ̀rí pé ó ti ṣe ìfẹ́ Ọlọ́run dáadáa.
6 Bákan náà, láìsí ìgbàgbọ́ kò ṣeé ṣe láti ṣe ìfẹ́ Ọlọ́run dáadáa, torí ẹnikẹ́ni tó bá ń tọ Ọlọ́run wá gbọ́dọ̀ gbà gbọ́ pé ó wà àti pé òun ló ń san èrè fún àwọn tó ń wá a tọkàntọkàn.
7 Ìgbàgbọ́ mú kí Nóà   fi ìbẹ̀rù Ọlọ́run hàn, lẹ́yìn tó gba ìkìlọ̀ láti ọ̀run nípa àwọn ohun tí a kò tíì rí, ó kan ọkọ̀ áàkì kí agbo ilé rẹ̀ lè rí ìgbàlà; ó dá ayé lẹ́bi nípasẹ̀ ìgbàgbọ́ yìí, ó sì di ajogún òdodo irú èyí tí ìgbàgbọ́ ń mú wá.
8 Ìgbàgbọ́ mú kí Ábúráhámù ṣègbọràn nígbà tí a pè é, ó lọ sí ibì kan tó máa gbà, tó sì máa jogún; ó jáde lọ, bí kò tiẹ̀ mọ ibi tó ń lọ.
9 Ìgbàgbọ́ mú kó máa gbé bí àjèjì ní ilẹ̀ ìlérí, bíi pé ó jẹ́ ilẹ̀ àjèjì, ó ń gbé inú àgọ́  pẹ̀lú Ísákì àti Jékọ́bù, àwọn tí wọ́n jọ jẹ́ ajogún ìlérí kan náà.
10 Torí ó ń retí ìlú tó ní ìpìlẹ̀ tòótọ́, tí Ọlọ́run ṣètò, tó sì kọ́.
11 Ìgbàgbọ́ mú kí Sérà náà gba agbára láti lóyún ọmọ, kódà nígbà tí ọjọ́ orí rẹ̀ ti kọjá ti ẹni tó lè bímọ, torí ó ka Ẹni tó ṣe ìlérí náà sí olóòótọ́.
12 Torí èyí, nípasẹ̀ ọkùnrin kan tó ti ń kú lọ, a bí àwọn ọmọ  tó pọ̀ bí ìràwọ̀ ojú ọ̀run, tí wọn ò sì ṣeé kà bí iyanrìn etí òkun.
13 Gbogbo àwọn yìí ní ìgbàgbọ́ títí wọ́n fi kú, bí wọn ò tiẹ̀ rí àwọn ohun tí ó ṣèlérí náà gbà;   àmọ́ wọ́n rí i láti òkèèrè, wọ́n tẹ́wọ́ gbà á, wọ́n sì kéde ní gbangba pé àwọn jẹ́ àjèjì àti olùgbé fún ìgbà díẹ̀ ní ilẹ̀ náà.
14 Torí àwọn tó ń sọ̀rọ̀ lọ́nà yẹn jẹ́ kó ṣe kedere pé tọkàntọkàn ni àwọn ń wá ibi tó jẹ́ tiwọn.
15 Síbẹ̀, tó bá jẹ́ pé wọ́n ṣì ń rántí ibi tí wọ́n ti kúrò ni, àyè ì bá ṣí sílẹ̀ fún wọn láti pa dà.
16 Àmọ́ ní báyìí, wọ́n ń sapá láti dé ibi tó dáa jù, ìyẹn èyí tó jẹ́ ti ọ̀run. Torí náà, Ọlọ́run ò tijú, pé kí wọ́n máa pe òun ní Ọlọ́run wọn, torí ó ti ṣètò ìlú kan sílẹ̀ fún wọn.
17 Nígbà tí a dán Ábúráhámù wò, ká kúkú sọ pé ó ti fi Ísákì rúbọ tán torí ìgbàgbọ́—ọkùnrin tó gba àwọn ìlérí náà tayọ̀tayọ̀ fẹ́ fi ọmọkùnrin kan ṣoṣo tó bí rúbọ—
18 bó tiẹ̀ jẹ́ pé a ti sọ fún un pé: “Látọ̀dọ̀ Ísákì ni ọmọ rẹ yóò ti wá.”
19 Àmọ́, ó ronú pé Ọlọ́run lè gbé e dìde tó bá tiẹ̀ kú, ó sì rí i gbà láti ibẹ̀ lọ́nà àpèjúwe.
20 Ìgbàgbọ́ mú kí Ísákì náà súre fún Jékọ́bù àti Ísọ̀ nípa àwọn ohun tó ń bọ̀.
21 Ìgbàgbọ́ mú kí Jékọ́bù súre fún àwọn ọmọkùnrin Jósẹ́fù níkọ̀ọ̀kan nígbà tó fẹ́ kú, ó sì jọ́sìn bó ṣe sinmi lé orí ọ̀pá rẹ̀.
22 Ìgbàgbọ́ mú kí Jósẹ́fù sọ̀rọ̀ nípa ìgbà tí àwọn ọmọ Ísírẹ́lì máa jáde lọ bí ọjọ́ ikú rẹ̀ ṣe ń sún mọ́lé, ó sì fún wọn ní ìtọ́ni nípa àwọn egungun rẹ̀.
23 Ìgbàgbọ́ mú kí àwọn òbí Mósè gbé e pa mọ́ fún oṣù mẹ́ta lẹ́yìn tí wọ́n bí i, torí wọ́n rí i pé ọmọ kékeré náà rẹwà, wọn ò sì bẹ̀rù àṣẹ ọba.
24 Ìgbàgbọ́ mú kí Mósè kọ̀ kí wọ́n máa pe òun ní ọmọ ọmọbìnrin Fáráò nígbà tó dàgbà,
25 ó yàn pé kí wọ́n fìyà jẹ òun pẹ̀lú àwọn èèyàn Ọlọ́run dípò kó jẹ ìgbádùn ẹ̀ṣẹ̀ tí kì í tọ́jọ́,
26 torí pé ó ka ẹ̀gàn Kristi sí ọrọ̀ tó tóbi ju àwọn ìṣúra Íjíbítì lọ, torí ó tẹjú mọ́ gbígba èrè náà.
27 Ìgbàgbọ́ mú kó kúrò ní Íjíbítì, àmọ́ kò bẹ̀rù ìbínú ọba, torí ó dúró ṣinṣin bíi pé ó ń rí Ẹni tí a kò lè rí.
28 Ìgbàgbọ́ mú kó ṣe Ìrékọjá, ó sì wọ́n ẹ̀jẹ̀, kí apanirun má bàa pa àwọn àkọ́bí wọn lára.
29 Ìgbàgbọ́ mú kí wọ́n la Òkun Pupa kọjá bíi pé ilẹ̀ gbígbẹ ni, àmọ́ nígbà tí àwọn ará Íjíbítì dán an wò, omi gbé wọn mì.
30 Ìgbàgbọ́ mú kí àwọn ògiri Jẹ́ríkò wó lulẹ̀ lẹ́yìn tí àwọn èèyàn náà fi ọjọ́ méje yan yí ibẹ̀ ká.
31 Ìgbàgbọ́ Ráhábù aṣẹ́wó kò jẹ́ kó ṣègbé pẹ̀lú àwọn tó ṣàìgbọràn, torí ó gba àwọn amí náà tọwọ́tẹsẹ̀.
32 Kí ni kí n tún sọ? Torí àkókò ò ní tó tí n bá ní kí n máa sọ̀rọ̀ nípa Gídíónì, Bárákì, Sámúsìn, Jẹ́fútà, Dáfídì, títí kan Sámúẹ́lì àti àwọn wòlíì yòókù.
33 Ìgbàgbọ́ mú kí wọ́n ṣẹ́gun àwọn ìjọba, wọ́n mú kí òdodo fìdí múlẹ̀, wọ́n rí àwọn ìlérí gbà, wọ́n dí ẹnu àwọn kìnnìún,
34 wọ́n dáwọ́ agbára iná dúró, wọ́n bọ́ lọ́wọ́ ojú idà, a sọ wọ́n di alágbára nígbà tí wọ́n jẹ́ aláìlera, wọ́n di akíkanjú lójú ogun, wọ́n mú kí àwọn ọmọ ogun ọ̀tá sá lọ.
35 Àwọn obìnrin rí àwọn òkú wọn gbà nípa àjíǹde, àmọ́ wọ́n dá àwọn ọkùnrin míì lóró torí pé wọn ò gbà kí wọ́n tú àwọn sílẹ̀ nípasẹ̀ ìràpadà, kí ọwọ́ wọn lè tẹ àjíǹde tó dáa jù.
36 Àní, àdánwò tí àwọn míì kojú ni pé wọ́n fi wọ́n ṣẹlẹ́yà, wọ́n sì nà wọ́n lẹ́gba, kódà ó jùyẹn lọ, wọ́n fi ṣẹkẹ́ṣẹkẹ̀ dè wọ́n, wọ́n sì fi wọ́n sẹ́wọ̀n.
37 Wọ́n sọ wọ́n lókùúta, wọ́n dán wọn wò, wọ́n fi ayùn rẹ́ wọn sí méjì, wọ́n fi idà pa wọ́n, wọ́n rìn kiri pẹ̀lú awọ àgùntàn àti awọ ewúrẹ́ lọ́rùn, nígbà tí wọ́n ṣaláìní, nínú ìpọ́njú, nígbà tí wọ́n hùwà àìdáa sí wọn;
38 ayé ò sì yẹ wọ́n. Wọ́n rìn káàkiri nínú àwọn aṣálẹ̀, lórí àwọn òkè, nínú àwọn ihò àpáta àti àwọn ihò inú ilẹ̀.
39 Síbẹ̀, bí a tiẹ̀ jẹ́rìí tó dáa nípa gbogbo àwọn yìí torí ìgbàgbọ́ wọn, wọn ò rí ohun tó ṣèlérí náà gbà,
40 torí pé Ọlọ́run ti rí ohun tó dáa jù fún wa ṣáájú, kí a má bàa sọ wọ́n di pípé láìsí àwa.
12 Nígbà náà, torí pé a ní àwọsánmà àwọn ẹlẹ́rìí tó pọ̀ gan-an yí wa ká, ẹ jẹ́ kí àwa náà ju gbogbo ẹrù tó wúwo nù àti ẹ̀ṣẹ̀ tó máa ń wé mọ́ wa tìrọ̀rùn-tìrọ̀rùn, ká sì máa fi ìfaradà sá eré ìje tó wà níwájú wa,
2 bí a ṣe ń tẹjú mọ́ Jésù, Olórí Aṣojú àti Aláṣepé ìgbàgbọ́ wa. Torí ayọ̀ tó wà níwájú rẹ̀, ó fara da òpó igi oró, kò ka ìtìjú sí, ó sì ti jókòó ní ọwọ́ ọ̀tún ìtẹ́ Ọlọ́run.
3 Ní tòótọ́, ẹ fara balẹ̀ ronú nípa ẹni tó fara da irú ọ̀rọ̀ kòbákùngbé bẹ́ẹ̀ láti ẹnu àwọn ẹlẹ́ṣẹ̀, tí wọ́n ń ṣàkóbá fún ara wọn, kó má bàa rẹ̀ yín, kí ẹ má sì sọ̀rètí nù.
4 Bí ẹ ṣe ń bá ẹ̀ṣẹ̀ yẹn jà, ẹ ò tíì ta kò ó débi pé kí wọ́n ta ẹ̀jẹ̀ yín sílẹ̀ rárá.
5 Ẹ sì ti gbàgbé ọ̀rọ̀ ìyànjú náà pátápátá, tó fi bá yín sọ̀rọ̀ bí ọmọ pé: “Ọmọ mi, má fojú kéré ìbáwí látọ̀dọ̀ Jèhófà, má sì sọ̀rètí nù nígbà tó bá tọ́ ọ sọ́nà;
6 torí àwọn tí Jèhófà nífẹ̀ẹ́ ló máa ń bá wí, àní, gbogbo ẹni tó gbà bí ọmọ ló máa ń nà lẹ́gba.”
7 Ẹ nílò ìfaradà bí ẹ ṣe ń gba ìbáwí. Ọlọ́run mú yín bí ọmọ. Torí ọmọ wo ni bàbá kì í bá wí?
8 Àmọ́ tí gbogbo yín ò bá tíì pín nínú ìbáwí yìí, a jẹ́ pé ọmọ àlè ni yín, ẹ kì í ṣe ọmọ.
9 Bákan náà, àwọn bàbá tó bí wa máa ń bá wa wí, a sì máa ń bọ̀wọ̀ fún wọn. Ṣé kò wá yẹ kó yá wa lára láti fi ara wa sábẹ́ Baba tó ni ìgbésí ayé wa nípa ti ẹ̀mí, ká lè máa wà láàyè?
10 Torí ìgbà díẹ̀ ni wọ́n fi ń bá wa wí, bó ṣe dáa lójú wọn, àmọ́ torí ire wa ni òun ṣe ń ṣe bẹ́ẹ̀, ká lè pín nínú ìjẹ́mímọ́ rẹ̀.
11 Lóòótọ́, kò sí ìbáwí tó jẹ́ ohun ayọ̀ báyìí, àmọ́ ó máa ń dunni; síbẹ̀, tó bá yá, ó máa ń so èso àlàáfíà ti òdodo fún àwọn tí a ti fi dá lẹ́kọ̀ọ́.
12 Torí náà, ẹ fún àwọn ọwọ́ tó rọ jọwọrọ àti àwọn orúnkún tí kò lágbára lókun,
13 kí ẹ sì máa ṣe ọ̀nà tó tọ́ fún ẹsẹ̀ yín, kí ohun tó rọ má bàa yẹ̀ kúrò ní oríkèé, àmọ́ ká lè wò ó sàn.
14 Ẹ máa lépa àlàáfíà pẹ̀lú gbogbo èèyàn àti ìsọdimímọ́, tó jẹ́ pé láìsí i, èèyàn kankan ò lè rí Olúwa.
15 Ẹ kíyè sára gidigidi ká má bàa rí ẹnikẹ́ni tí kò ní gba inú rere àìlẹ́tọ̀ọ́sí Ọlọ́run, kí gbòǹgbò kankan tó ní májèlé má bàa rú yọ láti dá wàhálà sílẹ̀, kó sì sọ ọ̀pọ̀ di aláìmọ́;
16 kí ẹ sì máa kíyè sára, kó má bàa sí ẹnì kankan láàárín yín tó jẹ́ oníṣekúṣe tàbí ẹnikẹ́ni tí kò mọyì àwọn ohun mímọ́, bí Ísọ̀, tó fi àwọn ẹ̀tọ́ àkọ́bí tó ní tọrẹ nítorí oúnjẹ ẹ̀ẹ̀kan ṣoṣo.
17 Torí ẹ mọ̀ pé lẹ́yìn náà, nígbà tó fẹ́ gba ìbùkún náà, a kọ̀ ọ́; torí bó tiẹ̀ sunkún bó ṣe gbìyànjú gan-an láti mú kí èrò yí pa dà, pàbó ló já sí.
18 Torí kì í ṣe ohun tó ṣeé fọwọ́ bà, tí a sì dáná sí, lẹ sún mọ́, kì í ṣe ìkùukùu tó ṣú dùdù àti òkùnkùn biribiri àti ìjì,
19 àti ìró kàkàkí àti ohùn tó ń sọ̀rọ̀, èyí tó jẹ́ pé nígbà tí àwọn èèyàn náà gbọ́ ọ, wọ́n bẹ̀bẹ̀ pé ká má ṣe bá àwọn sọ̀rọ̀ mọ́.
20 Torí wọn ò lè mú àṣẹ náà mọ́ra pé: “Tí ẹranko pàápàá bá fara kan òkè náà, ẹ gbọ́dọ̀ sọ ọ́ lókùúta.”
21 Bákan náà, ohun tí wọ́n rí bani lẹ́rù débi pé Mósè sọ pé: “Ẹ̀rù ń bà mí, jìnnìjìnnì sì bò mí.”
22 Àmọ́ ẹ ti sún mọ́ Òkè Síónì àti ìlú Ọlọ́run alààyè, Jerúsálẹ́mù ti ọ̀run àti ọ̀kẹ́ àìmọye àwọn áńgẹ́lì
23 tí wọ́n kóra jọ àti ìjọ àwọn àkọ́bí tí a ti kọ orúkọ wọn sílẹ̀ ní ọ̀run àti Ọlọ́run Onídàájọ́ gbogbo ẹ̀dá àti ìgbésí ayé àwọn olódodo nípa ti ẹ̀mí, àwọn tí a ti sọ di pípé
24 àti Jésù alárinà májẹ̀mú tuntun   àti ẹ̀jẹ̀ tí a wọ́n, tó ń sọ̀rọ̀ lọ́nà tó dáa ju ẹ̀jẹ̀ Ébẹ́lì lọ.
25 Ẹ rí i pé ẹ ò di etí yín sí ẹni tó ń sọ̀rọ̀. Torí tí àwọn tó kọ̀ láti fetí sí ẹni tó ń kéde ìkìlọ̀ Ọlọ́run ní ayé kò bá yè bọ́, báwo wá ni àwa ṣe lè yè bọ́ tí a bá yí pa dà kúrò lọ́dọ̀ ẹni tó ń sọ̀rọ̀ láti ọ̀run!
26 Nígbà yẹn, ohùn rẹ̀ mi ayé jìgìjìgì, àmọ́ ní báyìí, ó ti ṣèlérí pé: “Lẹ́ẹ̀kan sí i, kì í ṣe ayé nìkan ni màá mì jìgìjìgì, màá mi ọ̀run pẹ̀lú.”
27 Ọ̀rọ̀ náà “lẹ́ẹ̀kan sí i” tọ́ka sí i pé a máa mú àwọn ohun tí a mì kúrò, àwọn ohun tí a ti ṣe, kí àwọn ohun tí a ò mì lè dúró.
28 Torí náà, bí a ṣe rí i pé a máa tẹ́wọ́ gba Ìjọba kan tí kò ṣeé mì, ẹ jẹ́ ká túbọ̀ máa gba inú rere àìlẹ́tọ̀ọ́sí, èyí tí a lè tipasẹ̀ rẹ̀ ṣe iṣẹ́ ìsìn mímọ́ tí Ọlọ́run máa tẹ́wọ́ gbà pẹ̀lú ìbẹ̀rù Ọlọ́run àti ọ̀wọ̀.
29 Torí Ọlọ́run wa jẹ́ iná tó ń jóni run.
13 Ẹ túbọ̀ máa ní ìfẹ́ ará.
2 Ẹ má gbàgbé láti máa ṣe aájò àlejò, torí àwọn kan ti tipa bẹ́ẹ̀ ṣe àwọn áńgẹ́lì lálejò láìmọ̀.
3 Ẹ máa rántí àwọn tó wà nínú ẹ̀wọ̀n, bí ẹni pé ẹ jọ wà lẹ́wọ̀n àti àwọn tí wọ́n ń fìyà jẹ, torí pé ẹ̀yin fúnra yín náà wà nínú ara.
4 Kí ìgbéyàwó ní ọlá láàárín gbogbo èèyàn, kí ibùsùn ìgbéyàwó má sì ní ẹ̀gbin, torí Ọlọ́run máa dá àwọn oníṣekúṣe àti àwọn alágbèrè lẹ́jọ́.
5 Ẹ yẹra fún ìfẹ́ owó nínú ìgbésí ayé yín, bí ẹ ṣe ń jẹ́ kí àwọn nǹkan tó wà báyìí tẹ́ yín lọ́rùn. Torí ó ti sọ pé: “Mi ò ní fi ọ́ sílẹ̀ láé, mi ò sì ní pa ọ́ tì láé.”
6 Ká lè nígboyà gidigidi, ká sì sọ pé: “Jèhófà ni olùrànlọ́wọ́ mi; mi ò ní bẹ̀rù. Kí ni èèyàn lè fi mí ṣe?”
7 Ẹ máa rántí àwọn tó ń mú ipò iwájú láàárín yín, tí wọ́n ti sọ ọ̀rọ̀ Ọlọ́run fún yín, bí ẹ sì ṣe ń ṣàyẹ̀wò bí ìwà wọn ṣe rí, ẹ máa tẹ̀ lé àpẹẹrẹ ìgbàgbọ́ wọn.
8 Ọ̀kan náà ni Jésù Kristi lánàá, lónìí àti títí láé.
9 Ẹ má ṣe jẹ́ kí wọ́n fi oríṣiríṣi ẹ̀kọ́ àtàwọn ẹ̀kọ́ tó ṣàjèjì ṣì yín lọ́nà, torí ó sàn kí inú rere àìlẹ́tọ̀ọ́sí fún ọkàn lókun ju oúnjẹ lọ, èyí tí kì í ṣàǹfààní fún àwọn tó gbà lọ́kàn.
10 A ní pẹpẹ kan, tí àwọn tó ń ṣe iṣẹ́ ìsìn mímọ́ níbi àgọ́ kò láṣẹ láti jẹ níbẹ̀.
11 Torí wọ́n máa ń sun ara àwọn ẹran tí àlùfáà àgbà máa ń mú ẹ̀jẹ̀ wọn wọnú ibi mímọ́ láti fi rú ẹbọ ẹ̀ṣẹ̀ lẹ́yìn ibùdó.
12 Torí náà, Jésù náà jìyà lẹ́yìn odi ìlú kó lè fi ẹ̀jẹ̀ ara rẹ̀ sọ àwọn èèyàn di mímọ́.
13 Tó bá rí bẹ́ẹ̀, ẹ jẹ́ ká lọ bá a lẹ́yìn ibùdó, ká ru ẹ̀gàn tó rù,
14 torí a ò ní ìlú kan níbí tó ṣì máa wà, àmọ́ à ń fi gbogbo ọkàn wá èyí tó ń bọ̀.
15 Ẹ jẹ́ ká máa rú ẹbọ ìyìn sí Ọlọ́run nípasẹ̀ rẹ̀ nígbà gbogbo, ìyẹn èso ètè wa tó ń kéde orúkọ rẹ̀ ní gbangba.
16 Bákan náà, ẹ má gbàgbé láti máa ṣe rere, kí ẹ sì máa pín ohun tí ẹ ní pẹ̀lú àwọn ẹlòmíì, torí inú Ọlọ́run máa ń dùn gan-an sí irú àwọn ẹbọ bẹ́ẹ̀.
17 Ẹ máa ṣègbọràn sí àwọn tó ń mú ipò iwájú láàárín yín, kí ẹ sì máa tẹrí ba, torí wọ́n ń ṣọ́ ẹ̀ṣọ́ lórí yín bí àwọn tó máa jíhìn, kí wọ́n lè ṣe é tayọ̀tayọ̀, kì í ṣe pẹ̀lú ẹ̀dùn ọkàn, torí èyí máa pa yín lára.
18 Ẹ túbọ̀ máa gbàdúrà fún wa, torí ó dá wa lójú pé a ní ẹ̀rí ọkàn rere, bó ṣe ń wù wá láti jẹ́ olóòótọ́ nínú ohun gbogbo.
19 Àmọ́ ní pàtàkì, mo rọ̀ yín pé kí ẹ máa gbàdúrà, kí n lè tètè pa dà sọ́dọ̀ yín.
20 Kí Ọlọ́run àlàáfíà, tó jí Jésù Olúwa wa dìde, olùṣọ́ àgùntàn ńlá fún àwọn àgùntàn, pẹ̀lú ẹ̀jẹ̀ májẹ̀mú àìnípẹ̀kun,
21 fi gbogbo ohun rere mú yín gbára dì láti ṣe ìfẹ́ rẹ̀, kí ó máa ṣe ohun tó dáa gan-an nínú wa lójú rẹ̀ nípasẹ̀ Jésù Kristi, ẹni tí ògo jẹ́ tiẹ̀ títí láé àti láéláé. Àmín.
22 Ẹ̀yin ará, mò ń rọ̀ yín pé kí ẹ fara balẹ̀ tẹ́tí sí ọ̀rọ̀ ìṣírí yìí, torí lẹ́tà kúkúrú ni mo kọ sí yín.
23 Mo fẹ́ kí ẹ mọ̀ pé wọ́n ti tú Tímótì arákùnrin wa sílẹ̀. Tó bá tètè dé, a jọ máa wá nígbà tí mo bá fẹ́ wá rí yín.
24 Ẹ bá mi kí gbogbo àwọn tó ń mú ipò iwájú láàárín yín àti gbogbo àwọn ẹni mímọ́. Àwọn tó wà ní Ítálì kí yín.
25 Kí inú rere àìlẹ́tọ̀ọ́sí wà pẹ̀lú gbogbo yín.
2 Ẹ̀yin ará mi, bí ẹ ṣe di ìgbàgbọ́ Jésù Kristi, Olúwa wa ológo mú, ṣé kì í ṣe pé ẹ tún ń ṣe ojúsàájú?
2 Tí ẹnì kan bá wá sí ìpàdé yín, tó wọ àwọn òrùka wúrà sí ìka rẹ̀, tó sì wọ aṣọ tó dáa gan-an, àmọ́ tí tálákà kan tó wọ aṣọ tó dọ̀tí náà wọlé wá,
3 ṣé ẹ máa fi ojúure wo ẹni tó wọ aṣọ tó dáa gan-an, tí ẹ máa sọ pé, “Jókòó síbi tó dáa yìí,” tí ẹ sì máa wá sọ fún tálákà náà pé, “Ìwọ wà lórí ìdúró” tàbí, “Jókòó síbẹ̀ yẹn lábẹ́ àpótí ìtìsẹ̀ mi”?
4 Tí ẹ bá ń ṣe bẹ́ẹ̀, ṣé kì í ṣe pé kẹ́lẹ́gbẹ́mẹgbẹ́ ti wà láàárín yín nìyẹn, tí ẹ sì ti di adájọ́ tó ń dá ẹjọ́ burúkú?
5 Ẹ fetí sílẹ̀, ẹ̀yin ará mi ọ̀wọ́n. Ṣebí àwọn tí aráyé kà sí tálákà ni Ọlọ́run yàn pé kí wọ́n jẹ́ ọlọ́rọ̀ nínú ìgbàgbọ́ àti ajogún Ìjọba náà, èyí tó ṣèlérí fún àwọn tó nífẹ̀ẹ́ rẹ̀?
6 Síbẹ̀, ẹ ti tàbùkù sí tálákà. Ṣebí àwọn ọlọ́rọ̀ ló ń ni yín lára, tí wọ́n sì ń fà yín lọ sí ilé ẹjọ́?
7 Ṣebí wọ́n máa ń sọ̀rọ̀ òdì sí orúkọ rere tí ẹ̀ ń jẹ́?
8 Tí ẹ bá ń mú ọba òfin ṣẹ bó ṣe wà nínú ìwé mímọ́ pé, “Kí o nífẹ̀ẹ́ ọmọnìkejì rẹ bí ara rẹ,” ẹ̀ ń ṣe dáadáa gan-an ni.
9 Àmọ́ tí ẹ bá ṣì ń ṣe ojúsàájú, ẹ̀ṣẹ̀ lẹ̀ ń dá, òfin sì ti dá yín lẹ́bi pé ẹlẹ́ṣẹ̀ ni yín.
10 Torí tí ẹnikẹ́ni bá ń pa gbogbo Òfin mọ́ àmọ́ tó ṣi ẹsẹ̀ gbé nínú ọ̀kan, ó ti rú gbogbo òfin.
11 Torí ẹni tó sọ pé, “O ò gbọ́dọ̀ ṣe àgbèrè,” ló tún sọ pé, “O ò gbọ́dọ̀ pààyàn.” Nígbà náà, tí o ò bá ṣe àgbèrè àmọ́ tí o pààyàn, o ti di arúfin.
12 Ẹ máa sọ̀rọ̀ kí ẹ sì máa hùwà bí àwọn tí a máa fi òfin àwọn tó wà lómìnira dá lẹ́jọ́.
13 Torí ẹni tí kì í ṣàánú kò ní rí àánú gbà nígbà ìdájọ́. Àánú máa ń borí ìdájọ́.
14 Ẹ̀yin ará mi, kí ni àǹfààní rẹ̀, tí ẹnì kan bá sọ pé òun ní ìgbàgbọ́ àmọ́ tí kò ní àwọn iṣẹ́? Ìgbàgbọ́ yẹn ò lè gbà á là, àbí ó lè gbà á?
15 Tí arákùnrin tàbí arábìnrin èyíkéyìí ò bá láṣọ, tí wọn ò sì ní oúnjẹ tó máa tó wọn jẹ lóòjọ́,
16 síbẹ̀ tí ẹnì kan nínú yín sọ fún wọn pé, “Ẹ máa lọ ní àlàáfíà; kí ẹ rí aṣọ fi bora, kí ẹ sì yó dáadáa,” àmọ́ tí ẹ ò fún wọn ní ohun tí ara wọn nílò, àǹfààní kí ló jẹ́?
17 Bákan náà, ìgbàgbọ́ nìkan láìsí àwọn iṣẹ́ jẹ́ òkú.
18 Àmọ́ ẹnì kan lè sọ pé: “Ìwọ́ ní ìgbàgbọ́, èmí sì ní àwọn iṣẹ́. Fi ìgbàgbọ́ rẹ hàn mí láìsí àwọn iṣẹ́, màá sì fi ìgbàgbọ́ mi hàn ọ́ nípa àwọn iṣẹ́ mi.”
19 O gbà pé Ọlọ́run kan ló wà, àbí? O ṣe dáadáa gan-an ni. Àwọn ẹ̀mí èṣù pàápàá gbà, jìnnìjìnnì sì bò wọ́n.
20 Àmọ́ ṣé o tiẹ̀ mọ̀ pé ìgbàgbọ́ kò wúlò láìsí iṣẹ́, ìwọ èèyàn lásánlàsàn?
21 Ṣebí a ka Ábúráhámù bàbá wa sí olódodo nípa àwọn iṣẹ́ lẹ́yìn tó mú Ísákì ọmọ rẹ̀ lọ sórí pẹpẹ?
22 Ẹ rí i pé ìgbàgbọ́ rẹ̀ hàn kedere nínú àwọn iṣẹ́ rẹ̀, àwọn iṣẹ́ rẹ̀ sì sọ ìgbàgbọ́ rẹ̀ di pípé,
23 a sì mú ìwé mímọ́ náà ṣẹ tó sọ pé: “Ábúráhámù ní ìgbàgbọ́ nínú Jèhófà, a sì kà á sí òdodo fún un,” a sì wá ń pè é ní ọ̀rẹ́ Jèhófà.
24 Ṣé ẹ wá rí i pé àwọn iṣẹ́ la fi ń ka èèyàn sí olódodo, kì í ṣe ìgbàgbọ́ nìkan.
25 Bákan náà, ṣebí àwọn iṣẹ́ ló mú kí á ka Ráhábù aṣẹ́wó pẹ̀lú sí olódodo, lẹ́yìn tó gba àwọn òjíṣẹ́ lálejò, tó sì ní kí wọ́n gba ọ̀nà míì jáde?
26 Lóòótọ́, bí ara láìsí ẹ̀mí ṣe jẹ́ òkú, bẹ́ẹ̀ ni ìgbàgbọ́ láìsí àwọn iṣẹ́ jẹ́ òkú.
3 Ẹ̀yin arákùnrin mi, kí púpọ̀ nínú yín má ṣe di olùkọ́, torí ẹ mọ̀ pé a máa gba ìdájọ́ tó wúwo jù.
2 Nítorí gbogbo wa ni a máa ń kọsẹ̀ lọ́pọ̀ ìgbà. Tí ẹnì kan kì í bá ṣi ọ̀rọ̀ sọ, á jẹ́ pé ẹni pípé ni, ó sì lè kó gbogbo ara rẹ̀ níjàánu.
3 Tí a bá fi ìjánu sí ẹnu àwọn ẹṣin kí wọ́n lè ṣègbọràn sí wa, gbogbo ara wọn là ń darí pẹ̀lú.
4 Ẹ tún wo àwọn ọkọ̀ òkun: Bó tiẹ̀ jẹ́ pé wọ́n tóbi gan-an, tí atẹ́gùn tó le gan-an sì máa ń gbé wọn kiri, ìtọ́kọ̀ tó kéré gan-an la fi ń darí wọn síbi tí ẹni tó ń darí ọkọ̀ bá fẹ́ kó lọ.
5 Bẹ́ẹ̀ náà ni ahọ́n jẹ́ ẹ̀yà ara tó kéré, síbẹ̀ ó máa ń fọ́nnu gan-an. Ẹ wo bí iná tí kò tó nǹkan ṣe lè jó igbó kìjikìji run!
6 Bákan náà, ahọ́n jẹ́ iná. Ahọ́n dúró fún ayé àìṣòdodo lára àwọn ẹ̀yà ara wa, torí ó máa ń sọ gbogbo ara di aláìmọ́, ó sì máa ń dáná sí gbogbo ìgbésí ayé ẹ̀dá, iná Gẹ̀hẹ́nà á sì sun òun náà.
7 Torí àwọn èèyàn máa ń kápá gbogbo ẹran inú igbó àti ẹyẹ àti ẹran tó ń fàyà fà àti ẹ̀dá inú òkun, wọ́n sì ti kápá wọn.
8 Àmọ́ kò sí èèyàn tó lè kápá ahọ́n. Aláìgbọràn ni, ó sì ń ṣeni léṣe, ó kún fún májèlé tó ń pani.
9 Òun la fi ń yin Jèhófà, Baba wa, síbẹ̀ òun la tún fi ń gégùn-ún fún àwọn èèyàn tí a dá ní “àwòrán Ọlọ́run.”
10 Ẹnu kan náà tí èèyàn fi ń súre ló tún fi ń gégùn-ún. Ẹ̀yin ará mi, kò yẹ kó máa rí bẹ́ẹ̀.
11 Omi tó ṣeé mu àti omi tó korò kì í jáde láti orísun kan náà, àbí ó ń ṣe bẹ́ẹ̀?
12 Ẹ̀yin ará mi, igi ọ̀pọ̀tọ́ ò lè mú èso ólífì jáde tàbí kí àjàrà mú èso ọ̀pọ̀tọ́ jáde, àbí ó lè ṣe bẹ́ẹ̀? Bẹ́ẹ̀ ni omi iyọ̀ ò lè mú omi tó ṣeé mu jáde.
13 Ọlọ́gbọ́n àti olóye wo ló wà láàárín yín? Kó fi ìwà rere rẹ̀ hàn nínú bó ṣe ń fi ìwà tútù ṣe àwọn iṣẹ́ tó fi hàn pé ó gbọ́n.
14 Àmọ́ tí ẹ bá ń jowú gidigidi, tó sì ń wù yín láti máa fa ọ̀rọ̀, ẹ má ṣe máa fọ́nnu, ẹ má sì máa parọ́ mọ́ òtítọ́.
15 Èyí kì í ṣe ọgbọ́n tó wá láti òkè; ti ayé ni, ti ẹranko àti ti ẹ̀mí èṣù.
16 Torí ibikíbi tí wọ́n bá ti ń jowú tí wọ́n sì ń fa ọ̀rọ̀, ìdàrúdàpọ̀ àti gbogbo nǹkan burúkú máa ń wà níbẹ̀.
17 Àmọ́, ọgbọ́n tó wá láti òkè á kọ́kọ́ jẹ́ mímọ́, lẹ́yìn náà, ó lẹ́mìí àlàáfíà, ó ń fòye báni lò, ó ṣe tán láti ṣègbọràn, ó máa ń ṣàánú gan-an, ó sì ń so èso rere, kì í ṣe ojúsàájú, kì í sì í ṣe àgàbàgebè.
18 Bákan náà, ibi tí àlàáfíà bá wà la máa ń gbin èso òdodo sí fún àwọn tó ń wá àlàáfíà.
4 Ibo ni ogun àti àwọn ìjà tó wà láàárín yín ti wá? Ṣebí inú ìfẹ́kúfẹ̀ẹ́ ara tó ń bá yín fínra ló ti wá?
2 Ó ń wù yín, síbẹ̀ ẹ ò ní in. Ẹ̀ ń pààyàn, ẹ ò sì yéé ṣojúkòkòrò, síbẹ̀ ọwọ́ yín ò tẹ̀ ẹ́. Ẹ̀ ń jà, ẹ sì ń jagun. Ẹ ò ní torí pé ẹ ò béèrè.
3 Nígbà tí ẹ sì béèrè, ẹ ò rí gbà torí ohun tí kò dáa lẹ fẹ́ fi ṣe, ṣe lẹ fẹ́ lò ó fún ìfẹ́kúfẹ̀ẹ́ ara yín.
4 Ẹ̀yin alágbèrè, ṣé ẹ ò mọ̀ pé bíbá ayé ṣọ̀rẹ́ ń sọni di ọ̀tá Ọlọ́run ni? Torí náà, ẹnikẹ́ni tó bá fẹ́ jẹ́ ọ̀rẹ́ ayé ń sọ ara rẹ̀ di ọ̀tá Ọlọ́run.
5 Àbí ẹ rò pé lásán ni ìwé mímọ́ sọ pé: “Ẹ̀mí tó ń gbé inú wa ń mú ká máa jowú ṣáá”?
6 Àmọ́ inú rere àìlẹ́tọ̀ọ́sí tí Ó ń fi hàn tóbi ju èyí lọ. Ìdí nìyẹn tí ìwé mímọ́ fi sọ pé: “Ọlọ́run dojú ìjà kọ àwọn agbéraga, àmọ́ ó ń fi inú rere àìlẹ́tọ̀ọ́sí hàn sí àwọn onírẹ̀lẹ̀.”
7 Torí náà, ẹ fi ara yín sábẹ́ Ọlọ́run; àmọ́ ẹ dojú ìjà kọ Èṣù, ó sì máa sá kúrò lọ́dọ̀ yín.
8 Ẹ sún mọ́ Ọlọ́run, á sì sún mọ́ yín. Ẹ wẹ ọwọ́ yín mọ́, ẹ̀yin ẹlẹ́ṣẹ̀, kí ẹ sì wẹ ọkàn yín mọ́, ẹ̀yin aláìnípinnu.
9 Ẹ banú jẹ́, ẹ ṣọ̀fọ̀, kí ẹ sì sunkún. Kí ẹ̀rín yín di ọ̀fọ̀, kí ayọ̀ yín sì di ìbànújẹ́.
10 Ẹ rẹ ara yín sílẹ̀ ní ojú Jèhófà, ó sì máa gbé yín ga.
11 Ẹ̀yin ará, ẹ má sọ̀rọ̀ tí kò dáa nípa ara yín mọ́. Ẹnikẹ́ni tó bá ń sọ̀rọ̀ tí kò dáa nípa arákùnrin kan tàbí tó ń dá arákùnrin rẹ̀ lẹ́jọ́, ó ń sọ̀rọ̀ tí kò dáa nípa òfin, ó sì ń dá òfin lẹ́jọ́. Tí o bá wá ń dá òfin lẹ́jọ́, o ò pa òfin mọ́, kàkà bẹ́ẹ̀ onídàájọ́ ni ọ́.
12 Ẹnì kan ṣoṣo ni Afúnnilófin àti Onídàájọ́ wa, ẹni tó lè gbà là, tó sì lè pa run. Àmọ́ ìwọ, ta ni ọ́ tí o fi ń dá ọmọnìkejì rẹ lẹ́jọ́?
13 Ẹ gbọ́, ẹ̀yin tí ẹ̀ ń sọ pé: “Lónìí tàbí lọ́la, a máa rìnrìn àjò lọ sí ìlú yìí, a máa lo ọdún kan níbẹ̀, a máa ṣòwò, a sì máa jèrè,”
14 bẹ́ẹ̀ sì rèé, ẹ ò mọ ohun tó máa ṣẹlẹ̀ sí yín lọ́la. Torí ìkùukùu ni yín, tó máa ń wà fúngbà díẹ̀, lẹ́yìn náà tí á pòórá.
15 Kàkà bẹ́ẹ̀, ó yẹ kí ẹ sọ pé: “Tí Jèhófà bá fẹ́, a máa wà láàyè, a sì máa ṣe tibí tàbí tọ̀hún.”
16 Àmọ́ ẹ̀ ń gbéra ga, ẹ sì ń fọ́nnu. Gbogbo ìfọ́nnu bẹ́ẹ̀ burú.
17 Torí náà, tí ẹnì kan bá mọ bí a ṣe ń ṣe ohun tó tọ́, síbẹ̀ tí kò ṣe é, ẹ̀ṣẹ̀ ni.
5 Ẹ gbọ́, ẹ̀yin ọlọ́rọ̀, ẹ sunkún, kí ẹ sì pohùn réré ẹkún torí ìbànújẹ́ tó máa bá yín.
2 Ọrọ̀ yín ti jẹrà, òólá sì ti jẹ àwọn aṣọ yín.
3 Wúrà àti fàdákà yín ti dípẹtà, ìpẹtà wọn máa jẹ́ ẹ̀rí lòdì sí yín, ó sì máa jẹ ẹran ara yín. Ohun tí ẹ kó jọ máa dà bí iná ní àwọn ọjọ́ ìkẹyìn.
4 Wò ó! Owó iṣẹ́ tí ẹ ò san fún àwọn òṣìṣẹ́ tó kórè oko yín ń ké jáde ṣáá, igbe tí àwọn olùkórè ń ké fún ìrànwọ́ sì ti dé etí Jèhófà Ọlọ́run àwọn ọmọ ogun.
5 Ẹ ti gbé ìgbé ayé gbẹdẹmukẹ, ẹ sì ti tẹ́ ara yín lọ́rùn ní ayé. Ẹ ti bọ́ ọkàn yín yó ní ọjọ́ pípa.
6 Ẹ ti dáni lẹ́bi; ẹ ti pa olódodo. Ṣebí ó ń ta kò yín?
7 Nítorí náà, ẹ̀yin ará, ẹ ní sùúrù, títí di ìgbà tí Olúwa máa wà níhìn-ín. Ẹ wò ó! Àgbẹ̀ máa ń dúró kí ilẹ̀ mú èso tó ṣeyebíye jáde, ó máa ń ní sùúrù títí òjò àkọ́rọ̀ àti òjò àrọ̀kẹ́yìn á fi rọ̀.
8 Kí ẹ̀yin náà ní sùúrù; ẹ mọ́kàn le, torí ìgbà tí Olúwa máa wà níhìn-ín ti sún mọ́lé.
9 Ẹ̀yin ará, ẹ má ṣàríwísí ara yín, kí a má bàa dá yín lẹ́jọ́. Ẹ wò ó! Onídàájọ́ ti wà lẹ́nu ilẹ̀kùn.
10 Ẹ̀yin ará, ẹ jẹ́ kí àwọn wòlíì tó sọ̀rọ̀ ní orúkọ Jèhófà jẹ́ àpẹẹrẹ fún yín nínú jíjìyà ibi àti níní sùúrù.
11 Ẹ wò ó! A ka àwọn tó ní ìfaradà sí aláyọ̀. Ẹ ti gbọ́ nípa ìfaradà Jóòbù, ẹ sì ti rí ibi tí Jèhófà jẹ́ kó yọrí sí, pé Jèhófà ní ìfẹ́ oníjẹ̀lẹ́ńkẹ́, ó sì jẹ́ aláàánú.
12 Ju gbogbo rẹ̀ lọ ẹ̀yin ará mi, ẹ má ṣe búra mọ́, ì báà jẹ́ ọ̀run tàbí ayé lẹ fi búra tàbí ìbúra èyíkéyìí míì. Àmọ́ kí “Bẹ́ẹ̀ ni” yín jẹ́ bẹ́ẹ̀ ni, kí “Bẹ́ẹ̀ kọ́” yín sì jẹ́ bẹ́ẹ̀ kọ́, kí a má bàa dá yín lẹ́jọ́.
13 Ṣé ẹnikẹ́ni wà láàárín yín tí nǹkan nira fún? Kó má ṣe dákẹ́ àdúrà. Ṣé ẹnikẹ́ni wà láàárín yín tí inú rẹ̀ ń dùn? Kó máa kọ sáàmù.
14 Ṣé ẹnikẹ́ni ń ṣàìsàn láàárín yín? Kó pe àwọn alàgbà ìjọ, kí wọ́n gbàdúrà lé e lórí, kí wọ́n fi òróró pa á ní orúkọ Jèhófà.
15 Àdúrà ìgbàgbọ́ sì máa mú aláìsàn náà lára dá, Jèhófà máa gbé e dìde. Tó bá sì ti dẹ́ṣẹ̀, a máa dárí jì í.
16 Nítorí náà, ẹ máa jẹ́wọ́ àwọn ẹ̀ṣẹ̀ yín fún ara yín láìfi ohunkóhun pa mọ́, kí ẹ sì máa gbàdúrà fún ara yín, ká lè mú yín lára dá. Ìrawọ́ ẹ̀bẹ̀ olódodo lágbára gan-an.
17 Ẹni tó máa ń mọ nǹkan lára bíi tiwa ni Èlíjà, síbẹ̀, nígbà tó gbàdúrà taratara pé kí òjò má rọ̀, òjò ò rọ̀ sórí ilẹ̀ náà fún ọdún mẹ́ta àti oṣù mẹ́fà.
18 Ó tún gbàdúrà, òjò sì rọ̀ láti ọ̀run, ilẹ̀ wá mú èso jáde.
19 Ẹ̀yin ará mi, tí a bá mú ẹnikẹ́ni láàárín yín ṣìnà kúrò nínú òtítọ́, tí ẹlòmíì sì yí i pa dà,
20 kí ẹ mọ̀ pé ẹni tó bá yí ẹlẹ́ṣẹ̀ pa dà kúrò nínú ìṣìnà rẹ̀ máa gbà á lọ́wọ́ ikú, ó sì máa bo ọ̀pọ̀lọpọ̀ ẹ̀ṣẹ̀ mọ́lẹ̀.
1 Pétérù, àpọ́sítélì Jésù Kristi, sí ẹ̀yin olùgbé fún ìgbà díẹ̀ tí ẹ wà káàkiri Pọ́ńtù, Gálátíà, Kapadókíà, Éṣíà àti Bítíníà, sí ẹ̀yin àyànfẹ́
2 gẹ́gẹ́ bí ohun tí Ọlọ́run tó jẹ́ Baba ti mọ̀ tẹ́lẹ̀, tí ẹ̀mí sọ di mímọ́, kí ẹ lè ṣègbọràn, kí a sì wọ́n ẹ̀jẹ̀ Jésù Kristi sí yín lára: Kí inú rere àìlẹ́tọ̀ọ́sí àti àlàáfíà yín máa pọ̀ sí i.
3 Ẹ yin Ọlọ́run àti Baba Olúwa wa Jésù Kristi, torí nínú àánú rẹ̀ tó pọ̀, ó fún wa ní ìbí tuntun ká lè ní ìrètí tó wà láàyè nípasẹ̀ àjíǹde Jésù Kristi kúrò nínú ikú,
4 ká lè ní ogún tí kì í bà jẹ́, tí kò lábààwọ́n, tí kò sì lè ṣá. A tọ́jú rẹ̀ sí ọ̀run de ẹ̀yin
5 tí agbára Ọlọ́run dáàbò bò nípasẹ̀ ìgbàgbọ́ fún ìgbàlà kan tí a ṣe tán láti ṣí payá ní àkókò ìkẹyìn.
6 Ẹ̀ ń yọ̀ gidigidi nítorí èyí, bó tiẹ̀ jẹ́ pé fún ìgbà díẹ̀, ó lè pọn dandan kí oríṣiríṣi àdánwò kó ìdààmú bá yín,
7 kí ìgbàgbọ́ yín tí a dán wò ní ti bó ṣe jẹ́ ojúlówó tó, èyí tó níye lórí gidigidi ju wúrà tó máa ń ṣègbé láìka pé a fi iná dá an wò sí, lè jẹ́ orísun ìyìn àti ògo àti ọlá nígbà ìfihàn Jésù Kristi.
8 Bí ẹ ò tiẹ̀ rí i rí, ẹ nífẹ̀ẹ́ rẹ̀. Bí ẹ ò tiẹ̀ rí i báyìí, síbẹ̀ ẹ ní ìgbàgbọ́ nínú rẹ̀, inú yín sì ń dùn gan-an, ayọ̀ yín kọjá àfẹnusọ, ó sì jẹ́ ológo,
9 bí ọwọ́ yín ṣe ń tẹ èrè ìgbàgbọ́ yín, ìgbàlà yín.
10 Ní ti ìgbàlà yìí, àwọn wòlíì tí wọ́n sọ tẹ́lẹ̀ nípa inú rere àìlẹ́tọ̀ọ́sí tó jẹ́ tiyín, fara balẹ̀ wádìí, wọ́n sì fẹ̀sọ̀ wá a.
11 Wọn ò yéé wádìí àkókò náà gan-an tàbí ìgbà tí ẹ̀mí tó wà nínú wọn ń tọ́ka sí nípa Kristi, bó ṣe jẹ́rìí ṣáájú nípa àwọn ìyà tí Kristi máa jẹ àti ògo tó máa tẹ̀ lé e.
12 A ṣí i payá fún wọn pé wọ́n ń ṣe òjíṣẹ́, kì í ṣe fún ara wọn, àmọ́ fún yín, nípa àwọn ohun tí àwọn tó kéde ìhìn rere fún yín ti wá sọ fún yín nípasẹ̀ ẹ̀mí mímọ́ tó wá láti ọ̀run. Ó wu àwọn áńgẹ́lì gan-an pé kí wọ́n wo àwọn nǹkan yìí fínnífínní.
13 Nítorí náà, ẹ múra ọkàn yín sílẹ̀ láti ṣiṣẹ́; ẹ máa ronú bó ṣe tọ́ nígbà gbogbo;   ẹ máa retí inú rere àìlẹ́tọ̀ọ́sí tí a máa fún yín nígbà ìfihàn Jésù Kristi.
14 Bí ọmọ tó ń ṣègbọràn, ẹ má ṣe jẹ́ kí àwọn ohun tí ẹ nífẹ̀ẹ́ sí tẹ́lẹ̀ torí àìmọ̀kan yín tún máa darí yín,
15 àmọ́ bíi ti Ẹni Mímọ́ tó pè yín, kí ẹ̀yin náà di mímọ́ nínú gbogbo ìwà yín,
16 nítorí a ti kọ ọ́ pé: “Ẹ gbọ́dọ̀ jẹ́ mímọ́, torí èmi jẹ́ mímọ́.”
17 Tí ẹ bá sì ń ké pe Baba tó ń fi iṣẹ́ ọwọ́ ẹnì kọ̀ọ̀kan ṣèdájọ́ láìṣe ojúsàájú, ẹ máa fi ìbẹ̀rù hùwà ní àkókò tí ẹ fi jẹ́ olùgbé fún ìgbà díẹ̀.
18 Torí ẹ mọ̀ pé kì í ṣe àwọn ohun tó lè bà jẹ́, bíi fàdákà tàbí wúrà la fi tú yín sílẹ̀, kúrò nínú ìgbésí ayé asán tí àwọn baba ńlá yín fi lé yín lọ́wọ́.
19 Ẹ̀jẹ̀ iyebíye ni, bí ẹ̀jẹ̀ ọ̀dọ́ àgùntàn tí kò ní àbààwọ́n, tí kò sì ní èérí kankan, ìyẹn ẹ̀jẹ̀ Kristi.
20 Lóòótọ́, a ti mọ̀ ọ́n tẹ́lẹ̀, ká tó fi ìpìlẹ̀ ayé lélẹ̀, àmọ́ nítorí yín, a wá fi hàn kedere ní ìparí àwọn àkókò.
21 Nípasẹ̀ rẹ̀ lẹ gba Ọlọ́run gbọ́, ẹni tó jí i dìde nínú ikú, tó sì fún un ní ògo, kí ìgbàgbọ́ àti ìrètí yín lè wà nínú Ọlọ́run.
22 Ní báyìí tí ẹ ti fi ìgbọràn yín sí òtítọ́ wẹ ara yín mọ́, tí èyí sì mú kí ẹ ní ìfẹ́ ará láìsí ẹ̀tàn, kí ẹ ní ìfẹ́ tó jinlẹ̀ sí ara yín látọkàn wá.
23 Torí a ti fún yín ní ìbí tuntun, kì í ṣe nípasẹ̀ irúgbìn tó lè bà jẹ́, àmọ́ nípasẹ̀ irúgbìn tí kò lè bà jẹ́, nípasẹ̀ ọ̀rọ̀ Ọlọ́run alààyè, tó wà títí láé.
24 Torí “gbogbo ẹran ara dà bíi koríko, gbogbo ògo rẹ̀ sì dà bí ìtànná àwọn ewéko; koríko máa ń gbẹ, òdòdó sì máa ń rẹ̀ dà nù,
25 àmọ́ ọ̀rọ̀ Jèhófà wà títí láé.” “Ọ̀rọ̀” yìí ni ìhìn rere tí a kéde rẹ̀ fún yín.
2 Nítorí náà, ẹ jáwọ́ nínú gbogbo ìwà burúkú, ẹ̀tàn, àgàbàgebè àti owú, ẹ má sì sọ̀rọ̀ ẹnikẹ́ni láìdáa.
2 Bíi ti ìkókó, ẹ jẹ́ kí wàrà tí kò lábùlà tó jẹ́ ti ọ̀rọ̀ náà máa wù yín gan-an, kí ẹ lè dàgbà dé ìgbàlà nípasẹ̀ rẹ̀,
3 tí ẹ bá ti tọ́ ọ wò pé onínúure ni Olúwa.
4 Bí ẹ ṣe wá sọ́dọ̀ rẹ̀, ẹni tó jẹ́ òkúta ààyè tí àwọn èèyàn kọ̀ sílẹ̀, àmọ́ tó jẹ́ àyànfẹ́, tó sì ṣeyebíye lójú Ọlọ́run,
5 bí àwọn òkúta ààyè, à ń fi ẹ̀yin pẹ̀lú kọ́ ilé tẹ̀mí kí ẹ lè di ẹgbẹ́ àlùfáà mímọ́, kí ẹ lè máa rú àwọn ẹbọ ẹ̀mí tí Ọlọ́run tẹ́wọ́ gbà nípasẹ̀ Jésù Kristi.
6 Torí Ìwé Mímọ́ sọ pé: “Wò ó! Màá fi òkúta àyànfẹ́ kan lélẹ̀ ní Síónì, òkúta ìpìlẹ̀ igun ilé tó ṣeyebíye, kò sì sí ẹni tó ní ìgbàgbọ́ nínú rẹ̀ tí a máa já kulẹ̀.”
7 Nítorí náà, ẹ̀yin ló ṣe iyebíye fún, torí ẹ jẹ́ onígbàgbọ́; àmọ́ fún àwọn tí kò gbà gbọ́, “òkúta tí àwọn kọ́lékọ́lé kọ̀ sílẹ̀, òun ló wá di olórí òkúta igun ilé”
8 àti “òkúta ìkọ̀sẹ̀ kan àti àpáta agbéniṣubú.” Wọ́n ń kọsẹ̀ torí wọn ò ṣègbọràn sí ọ̀rọ̀ náà. Ìdí tí a fi yàn wọ́n nìyí.
9 Àmọ́ ẹ̀yin jẹ́ “ẹ̀yà àyànfẹ́, ẹgbẹ́ àlùfáà aládé, orílẹ̀-èdè mímọ́, àwùjọ àwọn èèyàn tó jẹ́ ohun ìní pàtàkì, kí ẹ lè kéde káàkiri àwọn ọlá ńlá” Ẹni tó pè yín jáde kúrò nínú òkùnkùn wá sínú ìmọ́lẹ̀ àgbàyanu rẹ̀.
10 Torí ẹ kì í ṣe àwùjọ èèyàn nígbà kan, àmọ́ ní báyìí ẹ ti di àwùjọ èèyàn Ọlọ́run; a kò ṣàánú yín nígbà kan, àmọ́ ní báyìí, a ti ṣàánú yín.
11 Ẹ̀yin ará mi ọ̀wọ́n, mò ń gbà yín níyànjú, ẹ̀yin tí ẹ jẹ́ àjèjì àti olùgbé fún ìgbà díẹ̀ pé kí ẹ máa sá fún ìfẹ́kúfẹ̀ẹ́ ara tó ń bá yín jà.
12 Ẹ jẹ́ oníwà rere láàárín àwọn orílẹ̀-èdè, kó lè jẹ́ pé tí wọ́n bá fẹ̀sùn ìwà ibi kàn yín, wọ́n á lè fojú ara wọn rí àwọn iṣẹ́ àtàtà yín, kí wọ́n sì torí ẹ̀ yin Ọlọ́run lógo lọ́jọ́ àbẹ̀wò rẹ̀.
13 Nítorí Olúwa, ẹ fi ara yín sábẹ́ gbogbo ohun tí èèyàn dá sílẹ̀, ì báà jẹ́ ọba torí pé ó jẹ́ aláṣẹ
14 tàbí àwọn gómìnà tó rán níṣẹ́ pé kí wọ́n fìyà jẹ àwọn aṣebi, kí wọ́n sì yin àwọn tó ń ṣe rere.
15 Torí ìfẹ́ Ọlọ́run ni pé kí ẹ fi ìwà rere yín pa àwọn aláìnírònú tó ń fi àìmọ̀kan sọ̀rọ̀ lẹ́nu mọ́.
16 Ẹ wà lómìnira, kí ẹ má sì fi òmìnira yín bojú láti máa hùwà burúkú, àmọ́ kí ẹ lò ó bí ẹrú Ọlọ́run.
17 Ẹ máa bọlá fún onírúurú èèyàn, ẹ máa nífẹ̀ẹ́ gbogbo àwọn ará, ẹ máa bẹ̀rù Ọlọ́run, ẹ bọlá fún ọba.
18 Kí àwọn ìránṣẹ́ máa tẹrí ba fún àwọn ọ̀gá wọn pẹ̀lú ìbẹ̀rù tó yẹ, kì í ṣe fún àwọn tó jẹ́ ẹni rere, tó sì ń gba tẹni rò nìkan, àmọ́ fún àwọn tó ṣòroó tẹ́ lọ́rùn pẹ̀lú.
19 Torí ó dáa tí ẹnì kan bá fara da ìnira, tó sì jìyà tí kò tọ́ sí i nítorí kó lè ní ẹ̀rí ọkàn rere lójú Ọlọ́run.
20 Àbí àǹfààní wo ló wà níbẹ̀ tí wọ́n bá lù yín torí pé ẹ dẹ́ṣẹ̀ tí ẹ sì fara dà á? Àmọ́ tí ẹ bá fara da ìyà torí pé ẹ̀ ń ṣe rere, èyí dáa lójú Ọlọ́run.
21 Kódà, ọ̀nà yìí la pè yín sí, torí Kristi pàápàá jìyà torí yín, ó fi àpẹẹrẹ lélẹ̀ fún yín kí ẹ lè máa tọ ipasẹ̀ rẹ̀ pẹ́kípẹ́kí.
22 Kò dá ẹ̀ṣẹ̀ kankan, kò sì sí ẹ̀tàn ní ẹnu rẹ̀.
23 Nígbà tí wọ́n sọ̀rọ̀ àbùkù sí i, kò sọ̀rọ̀ àbùkù sí wọn pa dà. Nígbà tó ń jìyà, kò bẹ̀rẹ̀ sí í halẹ̀, àmọ́ ó fi ara rẹ̀ sí ìkáwọ́ Ẹni tó ń dájọ́ òdodo.
24 Ó fi ara rẹ̀ ru àwọn ẹ̀ṣẹ̀ wa lórí òpó igi, ká lè di òkú sí ẹ̀ṣẹ̀, ká sì wà láàyè sí òdodo. Ẹ “sì rí ìwòsàn nítorí àwọn ọgbẹ́ rẹ̀.”
25 Torí ẹ dà bí àwọn àgùntàn tó sọnù, àmọ́ ẹ ti wá pa dà sọ́dọ̀ olùṣọ́ àgùntàn àti alábòójútó ọkàn yín.
3 Bákan náà, kí ẹ̀yin aya máa tẹrí ba fún àwọn ọkọ yín, kó lè jẹ́ pé, tí a bá rí ẹnikẹ́ni tí kò ṣègbọràn sí ọ̀rọ̀ náà, a máa lè jèrè wọn nípasẹ̀ ìwà àwọn aya wọn láìsọ ohunkóhun,
2 torí pé wọ́n fojú rí ìwà mímọ́ yín pẹ̀lú ọ̀wọ̀ tó jinlẹ̀.
3 Kí ẹwà yín má ṣe jẹ́ ti òde ara, bí irun dídì, wíwọ àwọn ohun ọ̀ṣọ́ wúrà tàbí wíwọ àwọn aṣọ olówó ńlá,
4 àmọ́ kó jẹ́ ti ẹni ìkọ̀kọ̀ ti ọkàn, kí ẹ fi ìwà jẹ́jẹ́ àti ìwà tútù ṣe ọ̀ṣọ́ tí kò lè bà jẹ́, èyí tó níye lórí gan-an lójú Ọlọ́run.
5 Torí pé báyìí ni àwọn obìnrin mímọ́ tó gbẹ́kẹ̀ lé Ọlọ́run nígbà àtijọ́ ṣe máa ń ṣe ara wọn lọ́ṣọ̀ọ́, tí wọ́n sì ń fi ara wọn sábẹ́ àwọn ọkọ wọn,
6 bí Sérà ṣe ń ṣègbọràn sí Ábúráhámù, tó ń pè é ní olúwa. Ẹ sì ti di ọmọ rẹ̀, tí ẹ bá ń ṣe ohun tó dáa, tí ẹ ò sì bẹ̀rù.
7 Bákan náà, kí ẹ̀yin ọkọ máa fi òye bá wọn gbé. Ẹ máa bọlá fún wọn bí ohun èlò ẹlẹgẹ́, tó jẹ́ abo, torí ẹ jọ jẹ́ ajogún ojúure ìyè tí a kò lẹ́tọ̀ọ́ sí, kí àdúrà yín má bàa ní ìdènà.
8 Lákòótán, kí èrò gbogbo yín ṣọ̀kan, kí ẹ máa bára yín kẹ́dùn, kí ẹ máa ní ìfẹ́ ará, kí ẹ lójú àánú, kí ẹ sì jẹ́ onírẹ̀lẹ̀.
9 Ẹ má ṣe fi búburú san búburú, ẹ má sì fi ọ̀rọ̀ àbùkù san ọ̀rọ̀ àbùkù. Kàkà bẹ́ẹ̀, kí ẹ máa súre, torí ọ̀nà yìí la pè yín sí, kí ẹ lè jogún ìbùkún.
10 Torí “ẹnikẹ́ni tó bá fẹ́ràn ìgbésí ayé rẹ̀, tó sì fẹ́ ẹ̀mí gígùn gbọ́dọ̀ ṣọ́ ahọ́n rẹ̀ kó má bàa sọ ohun búburú, kó má sì fi ètè rẹ̀ ṣẹ̀tàn.
11 Kí ó jáwọ́ nínú ohun búburú, kó sì máa ṣe rere; kó máa wá àlàáfíà, kó sì máa lépa rẹ̀.
12 Nítorí ojú Jèhófà wà lára àwọn olódodo, etí rẹ̀ sì ṣí sí ìrawọ́ ẹ̀bẹ̀ wọn; àmọ́ Jèhófà kọjú ìjà sí àwọn tó ń ṣe ohun búburú.”
13 Lóòótọ́, ta ló máa ṣe yín léṣe tí ẹ bá ń fi ìtara ṣe ohun rere?
14 Síbẹ̀, tí ẹ bá tiẹ̀ jìyà nítorí òdodo, inú yín máa dùn. Àmọ́ ẹ má bẹ̀rù ohun tí wọ́n ń bẹ̀rù, ẹ má sì jáyà.
15 Ṣùgbọ́n ẹ gbà nínú ọkàn yín pé Kristi jẹ́ mímọ́, òun ni Olúwa, kí ẹ ṣe tán nígbà gbogbo láti gbèjà ara yín níwájú gbogbo ẹni tó bá béèrè ìdí tí ẹ fi ní ìrètí yìí, àmọ́ kí ẹ máa fi ìwà tútù àti ọ̀wọ̀ tó jinlẹ̀ ṣe bẹ́ẹ̀.
16 Ẹ ní ẹ̀rí ọkàn rere, kó lè jẹ́ pé nínú ohunkóhun tí wọ́n bá ti sọ̀rọ̀ yín láìdáa, ìwà rere tí ẹ̀ ń hù torí ẹ jẹ́ ọmọlẹ́yìn Kristi máa jẹ́ kí ojú ti àwọn tó ń sọ̀rọ̀ yín láìdáa.
17 Tó bá wu Ọlọ́run pé kó fàyè gbà á, ó sàn kí ẹ jìyà torí pé ẹ̀ ń ṣe rere, ju kó jẹ́ torí pé ẹ̀ ń ṣe ohun tó burú.
18 Nítorí àwọn ẹ̀ṣẹ̀, Kristi kú lẹ́ẹ̀kan ṣoṣo láìtún kú mọ́ láé, ó jẹ́ olódodo tó kú nítorí àwọn aláìṣòdodo, kó lè mú yín wá sọ́dọ̀ Ọlọ́run. Wọ́n pa á nínú ẹran ara, àmọ́ a sọ ọ́ di ààyè nínú ẹ̀mí.
19 Bẹ́ẹ̀ ló ṣe lọ wàásù fún àwọn ẹ̀mí tó wà lẹ́wọ̀n,
20 àwọn tó ṣàìgbọràn nígbà tí Ọlọ́run ń fi sùúrù dúró ní àwọn ọjọ́ Nóà, lákòókò tí wọ́n ń kan ọkọ̀ áàkì, tí a fi gba àwọn èèyàn díẹ̀ là nígbà ìkún omi, ìyẹn ọkàn mẹ́jọ.
21 Ìrìbọmi tó tún ń gbà yín là báyìí fara jọ èyí, (kì í ṣe pé ó ń wẹ èérí ara kúrò, àmọ́ ó ń bẹ̀bẹ̀ fún ẹ̀rí ọkàn rere lọ́dọ̀ Ọlọ́run), nípasẹ̀ àjíǹde Jésù Kristi.
22 Ó wà ní ọwọ́ ọ̀tún Ọlọ́run, torí ó lọ sí ọ̀run; a sì fi àwọn áńgẹ́lì, àwọn aláṣẹ àti àwọn agbára sí ìkáwọ́ rẹ̀.
4 Níwọ̀n bí Kristi ti jìyà nínú ẹran ara, kí ẹ̀yin náà fi irú èrò kan náà gbára dì; torí ẹni tó ti jìyà nínú ẹran ara ti jáwọ́ nínú ẹ̀ṣẹ̀,
2 kó lè fi àkókò tó ṣẹ́ kù fún un láti gbé nínú ẹran ara ṣe ìfẹ́ Ọlọ́run, kó má fi ṣe ìfẹ́kúfẹ̀ẹ́ èèyàn mọ́.
3 Torí àkókò tó ti kọjá tí ẹ fi ṣe ìfẹ́ àwọn orílẹ̀-èdè ti tó yín, nígbà tí ẹ̀ ń hu ìwà àìnítìjú, tí ẹ̀ ń ṣe ìfẹ́kúfẹ̀ẹ́, tí ẹ̀ ń mu ọtí àmujù, ṣe àríyá aláriwo, ṣe ìdíje ọtí mímu àti àwọn ìbọ̀rìṣà tó jẹ́ ohun ìríra.
4 Ó ń yà wọ́n lẹ́nu pé ẹ ò tún bá wọn lọ́wọ́ sí irú ìwà pálapàla tó ń buni kù bẹ́ẹ̀ mọ́, torí náà, wọ́n ń sọ̀rọ̀ yín láìdáa.
5 Ṣùgbọ́n àwọn èèyàn yìí máa jíhìn fún ẹni tó ti ṣe tán láti ṣèdájọ́ àwọn tó wà láàyè àtàwọn tó ti kú.
6 Kódà, ìdí nìyẹn tí a fi kéde ìhìn rere fún àwọn òkú pẹ̀lú, kó lè jẹ́ pé bí a tiẹ̀ ṣèdájọ́ wọn nínú ẹran ara lójú àwọn èèyàn, wọ́n á lè wà láàyè nípa tẹ̀mí lójú Ọlọ́run.
7 Àmọ́ òpin ohun gbogbo ti sún mọ́lé. Torí náà, kí ẹ máa ronú jinlẹ̀, kí ẹ sì wà lójúfò, kí ẹ lè máa gbàdúrà.
8 Ju gbogbo rẹ̀ lọ, ẹ ní ìfẹ́ tó jinlẹ̀ fún ara yín, torí ìfẹ́ máa ń bo ọ̀pọ̀lọpọ̀ ẹ̀ṣẹ̀ mọ́lẹ̀.
9 Ẹ máa ṣe ara yín lálejò láìráhùn.
10 Bí kálukú bá ṣe ń rí ẹ̀bùn gbà, ẹ máa fi ṣe ìránṣẹ́ fún ara yín bí ìríjú àtàtà tó ń rí inú rere àìlẹ́tọ̀ọ́sí Ọlọ́run gbà lóríṣiríṣi ọ̀nà.
11 Tí ẹnikẹ́ni bá ń sọ̀rọ̀, kó sọ ọ́ bíi pé ó ń kéde ọ̀rọ̀ Ọlọ́run; tí ẹnikẹ́ni bá ń ṣe ìránṣẹ́, kó ṣe é bí ẹni tó gbára lé okun tí Ọlọ́run ń fúnni; ká lè yin Ọlọ́run lógo nínú ohun gbogbo nípasẹ̀ Jésù Kristi. Ògo àti agbára jẹ́ tirẹ̀ títí láé àti láéláé. Àmín.
12 Ẹ̀yin ará mi ọ̀wọ́n, ẹ má ṣe jẹ́ kí àwọn àdánwò gbígbóná tó ń bá yín yà yín lẹ́nu, bíi pé nǹkan àjèjì ló ń ṣẹlẹ̀ sí yín.
13 Kàkà bẹ́ẹ̀, ẹ máa yọ̀ torí ibi tí ẹ lè bá Kristi jìyà dé, kí ẹ̀yin pẹ̀lú lè yọ̀, kí ayọ̀ yín sì kún nígbà ìfihàn ògo rẹ̀.
14 Inú yín máa dùn tí wọ́n bá ń gàn yín nítorí orúkọ Kristi, torí pé ẹ̀mí ògo, àní ẹ̀mí Ọlọ́run, ti bà lé yín.
15 Àmọ́ ká má ṣe rí ẹnikẹ́ni nínú yín tó ń jìyà torí pé ó jẹ́ apààyàn tàbí olè tàbí aṣebi tàbí torí ó ń tojú bọ ọ̀rọ̀ ọlọ́rọ̀.
16 Àmọ́ tí ẹnikẹ́ni bá jìyà torí pé ó jẹ́ Kristẹni, kó má ṣe tijú, àmọ́ kó túbọ̀ máa yin Ọlọ́run lógo bó ṣe ń jẹ́ orúkọ yìí.
17 Torí àkókò tí ìdájọ́ máa bẹ̀rẹ̀ ní ilé Ọlọ́run ti tó. Tó bá wá bẹ̀rẹ̀ lọ́dọ̀ wa, kí ló máa wá ṣẹlẹ̀ sí àwọn tí kò ṣègbọràn sí ìhìn rere Ọlọ́run?
18 “Tí kò bá ní rọrùn láti gba olódodo là, kí ló máa wá ṣẹlẹ̀ sí aláìṣèfẹ́ Ọlọ́run àti ẹlẹ́ṣẹ̀?”
19 Nítorí náà, kí àwọn tó ń jìyà lọ́nà tó bá ìfẹ́ Ọlọ́run mu máa fi ara wọn lé Ẹlẹ́dàá tó jẹ́ olóòótọ́ lọ́wọ́, kí wọ́n sì máa ṣe rere.
5 Torí náà, bí èmi náà ti jẹ́ alàgbà, tí mo fojú ara mi rí àwọn ìyà tí Kristi jẹ, tí mo sì máa pín nínú ògo tí a máa ṣí payá, mò ń rọ àwọn alàgbà tó wà láàárín yín pé:
2 Ẹ máa ṣe olùṣọ́ àgùntàn agbo Ọlọ́run tó wà níkàáwọ́ yín, kí ẹ máa ṣe alábòójútó, kì í ṣe tipátipá àmọ́ kó jẹ́ tinútinú níwájú Ọlọ́run;   kó má ṣe jẹ́ nítorí èrè tí kò tọ́, àmọ́ kí ẹ máa fi ìtara ṣe é látọkàn wá;
3 ẹ má ṣe jẹ ọ̀gá lórí àwọn tó jẹ́ ogún Ọlọ́run, àmọ́ kí ẹ jẹ́ àpẹẹrẹ fún agbo.
4 Tí a bá sì fi olórí olùṣọ́ àgùntàn hàn kedere, ẹ máa gba adé ògo tí kì í ṣá.
5 Bákan náà, kí ẹ̀yin ọ̀dọ́kùnrin máa tẹrí ba fún àwọn àgbà ọkùnrin. Àmọ́ kí gbogbo yín gbé ìrẹ̀lẹ̀ wọ̀ nínú àjọṣe yín, torí Ọlọ́run dojú ìjà kọ àwọn agbéraga, àmọ́ ó ń fi inú rere àìlẹ́tọ̀ọ́sí hàn sí àwọn onírẹ̀lẹ̀.
6 Torí náà, ẹ rẹ ara yín sílẹ̀ lábẹ́ ọwọ́ agbára Ọlọ́run, kó lè gbé yín ga ní àkókò tó yẹ,
7 ẹ máa kó gbogbo àníyàn yín lọ sọ́dọ̀ rẹ̀, torí ó ń bójú tó yín.
8 Ẹ máa ronú bó ṣe tọ́, ẹ wà lójúfò! Èṣù tó jẹ́ ọ̀tá yín ń rìn káàkiri bíi kìnnìún tó ń ké ramúramù, ó ń wá bó ṣe máa pani jẹ.
9 Àmọ́ ẹ kọjú ìjà sí i, kí ẹ dúró gbọn-in nínú ìgbàgbọ́, ẹ mọ̀ pé irú ìyà kan náà ló ń jẹ gbogbo àwọn ará yín nínú ayé.
10 Àmọ́ lẹ́yìn tí ẹ bá ti jìyà fún ìgbà díẹ̀, Ọlọ́run onínúure àìlẹ́tọ̀ọ́sí gbogbo, ẹni tó pè yín sí ògo àìlópin rẹ̀ ní ìṣọ̀kan pẹ̀lú Kristi, máa fúnra rẹ̀ parí ìdálẹ́kọ̀ọ́ yín. Ó máa fún yín lókun, ó máa sọ yín di alágbára, ó sì máa fẹsẹ̀ yín múlẹ̀ gbọn-in.
11 Kí agbára jẹ́ tirẹ̀ títí láé. Àmín.
12 Mo fi ọ̀rọ̀ díẹ̀ tí mo kọ yìí ránṣẹ́ sí yín nípasẹ̀ Sílífánù, arákùnrin olóòótọ́, kí n lè fún yín níṣìírí, kí n sì lè jẹ́rìí taratara pé inú rere àìlẹ́tọ̀ọ́sí tòótọ́ látọ̀dọ̀ Ọlọ́run nìyí. Ẹ dúró gbọn-in nínú rẹ̀.
13 Obìnrin tó wà ní Bábílónì, tó jẹ́ àyànfẹ́ bíi tiyín ń kí yín. Máàkù ọmọ mi náà ń kí yín.
14 Ẹ fi ìfẹnukonu ìfẹ́ kí ara yín. Kí gbogbo ẹ̀yin tí ẹ wà ní ìṣọ̀kan pẹ̀lú Kristi ní àlàáfíà.
1 Símónì Pétérù, ẹrú àti àpọ́sítélì Jésù Kristi, sí ẹ̀yin tí ẹ ti ní irú ìgbàgbọ́ tó ṣeyebíye tí àwa náà ní, nípasẹ̀ òdodo Ọlọ́run wa àti Jésù Kristi Olùgbàlà:
2 Kí ìmọ̀ tó péye  nípa Ọlọ́run àti Jésù Olúwa wa mú kí inú rere àìlẹ́tọ̀ọ́sí àti àlàáfíà pọ̀ sí i fún yín,
3 torí agbára rẹ̀ tó wá láti ọ̀run ti jẹ́ ká ní gbogbo ohun tó mú ká lè ní ìyè àti ìfọkànsìn Ọlọ́run látinú ìmọ̀ tó péye nípa Ẹni tó fi ògo àti ìwà mímọ́ rẹ̀ pè wá.
4 Àwọn nǹkan yìí ló fi jẹ́ ká ní àwọn ìlérí tó ṣeyebíye, tó sì jẹ́ àgbàyanu gan-an, kí ẹ lè tipasẹ̀ wọn nípìn-ín nínú àwọn ohun ti ọ̀run, nígbà tí ẹ ti bọ́ lọ́wọ́ ìwà ìbàjẹ́ ayé tí ìfẹ́kúfẹ̀ẹ́ máa ń fà.
5 Nítorí èyí, ẹ sa gbogbo ipá yín láti fi ìwà mímọ́ kún ìgbàgbọ́ yín, ìmọ̀ kún ìwà mímọ́ yín,
6 ìkóra-ẹni-níjàánu kún ìmọ̀ yín, ìfaradà kún ìkóra-ẹni-níjàánu yín, ìfọkànsin Ọlọ́run kún ìfaradà yín,
7 ìfẹ́ ará kún ìfọkànsin Ọlọ́run yín, ìfẹ́ kún ìfẹ́ ará yín.
8 Torí bí àwọn nǹkan yìí bá wà nínú yín, tí ẹ sì ní wọn lọ́pọ̀lọpọ̀, wọn ò ní jẹ́ kí ẹ di aláìṣiṣẹ́ tàbí aláìléso ní ti ìmọ̀ tó péye nípa Olúwa wa Jésù Kristi.
9 Ẹnikẹ́ni tí kò bá ní àwọn nǹkan yìí jẹ́ afọ́jú, ó ti di ojú rẹ̀ sí ìmọ́lẹ̀, ó sì ti gbàgbé pé a wẹ òun mọ́ kúrò nínú àwọn ẹ̀ṣẹ̀ tó ti dá tipẹ́tipẹ́.
10 Torí náà, ẹ̀yin ará, ẹ túbọ̀ ṣe gbogbo ohun tí ẹ lè ṣe, kí pípè àti yíyàn yín lè dá yín lójú, torí tí ẹ bá ń ṣe àwọn nǹkan yìí, ẹ ò ní kùnà láé.
11 Ní tòótọ́, èyí á mú kí ẹ wọlé fàlàlà sínú Ìjọba ayérayé ti Olúwa àti Olùgbàlà wa Jésù Kristi.
12 Ìdí nìyí tó fi wù mí kí n máa rán yín létí àwọn nǹkan yìí nígbà gbogbo, bí ẹ tiẹ̀ mọ̀ wọ́n, tí ẹ sì fẹsẹ̀ múlẹ̀ ṣinṣin nínú òtítọ́ tó wà nínú yín.
13 Àmọ́ mo rí i pé ó dáa, tí mo bá ṣì wà nínú àgọ́ yìí, láti máa rán yín létí kí n lè ta yín jí,
14 bí mo ṣe mọ̀ pé màá tó bọ́ àgọ́ mi kúrò, bí Olúwa wa Jésù Kristi ṣe jẹ́ kí n mọ̀ kedere.
15 Màá ṣe gbogbo ohun tí mo lè ṣe nígbà gbogbo, kó lè jẹ́ pé lẹ́yìn tí mo bá lọ, ẹ̀yin fúnra yín á lè rántí àwọn nǹkan yìí.
16 Ó dájú pé kì í ṣe àwọn ìtàn èké tí a dọ́gbọ́n hùmọ̀ la tẹ̀ lé nígbà tí a jẹ́ kí ẹ mọ agbára Olúwa wa Jésù Kristi àti ìgbà tó máa wà níhìn-ín, àmọ́ a fi ojú ara wa rí ọlá ńlá rẹ̀.
17 Torí ó gba ọlá àti ògo láti ọ̀dọ̀ Ọlọ́run tó jẹ́ Baba, nígbà tí ògo ọlá ńlá sọ irú ọ̀rọ̀ yìí fún un pé: “Èyí ni Ọmọ mi, àyànfẹ́ mi, ẹni tí èmi fúnra mi tẹ́wọ́ gbà.”
18 Àní, ọ̀rọ̀ yìí la gbọ́ láti ọ̀run nígbà tí a wà pẹ̀lú rẹ̀ ní òkè mímọ́.
19 Torí náà, a ní ọ̀rọ̀ àsọtẹ́lẹ̀ tí a mú kó túbọ̀ dá wa lójú, ẹ sì ń ṣe dáadáa bí ẹ ṣe ń fiyè sí i bíi fìtílà tó ń tàn níbi tó ṣókùnkùn (títí ilẹ̀ fi máa mọ́, tí ìràwọ̀ ojúmọ́ sì máa yọ) nínú ọkàn yín.
20 Nítorí ẹ kọ́kọ́ mọ̀ pé, kò sí àsọtẹ́lẹ̀ kankan nínú Ìwé Mímọ́ tó wá látinú èrò ara ẹni èyíkéyìí.
21 Torí a ò fìgbà kankan rí mú àsọtẹ́lẹ̀ wá nípasẹ̀ ìfẹ́ èèyàn, àmọ́ àwọn èèyàn sọ̀rọ̀ látọ̀dọ̀ Ọlọ́run bí ẹ̀mí mímọ́ ṣe darí wọn.
2 Àmọ́ o, àwọn wòlíì èké tún wà láàárín àwọn èèyàn náà, bí àwọn olùkọ́ èké ṣe máa wà láàárín ẹ̀yin náà. Àwọn yìí máa dọ́gbọ́n mú àwọn ẹ̀ya ìsìn tó ń fa ìparun wọlé, wọ́n tiẹ̀ máa sẹ́ ẹni tó rà wọ́n pàápàá, wọ́n á sì mú ìparun wá sórí ara wọn ní kíákíá.
2 Yàtọ̀ síyẹn, ọ̀pọ̀ máa hu ìwà àìnítìjú bíi tiwọn, àwọn èèyàn sì máa sọ̀rọ̀ àbùkù sí ọ̀nà òtítọ́ nítorí wọn.
3 Bákan náà, torí wọ́n jẹ́ olójúkòkòrò, wọ́n máa fi àwọn ọ̀rọ̀ ẹ̀tàn kó yín nífà. Àmọ́ ìdájọ́ wọn tí a ti ṣe tipẹ́tipẹ́ ò falẹ̀, ìparun wọn ò sì ní yẹ̀.
4 Ó dájú pé Ọlọ́run kò fawọ́ sẹ́yìn láti fìyà jẹ àwọn áńgẹ́lì tó ṣẹ̀, àmọ́ ó jù wọ́n sínú Tátárọ́sì, ó fi wọ́n sí ìdè òkùnkùn biribiri de ìdájọ́.
5 Kò sì fawọ́ sẹ́yìn láti fìyà jẹ ayé ìgbàanì, àmọ́ ó dá ẹ̀mí Nóà, oníwàásù òdodo sí pẹ̀lú àwọn méje míì   nígbà tó mú ìkún omi wá sórí ayé àwọn tí kò ṣe ìfẹ́ Ọlọ́run.
6 Ó mú kí ìlú Sódómù àti Gòmórà jóná di eérú, ó tipa bẹ́ẹ̀ dá wọn lẹ́bi, ìyẹn sì jẹ́ àpẹẹrẹ àwọn nǹkan tó máa ṣẹlẹ̀ sí àwọn tí kò ṣe ìfẹ́ Ọlọ́run.
7 Ó gba Lọ́ọ̀tì olódodo là, ẹni tó banú jẹ́ gidigidi nítorí ìwà àìnítìjú àwọn arúfin èèyàn—
8 torí ojoojúmọ́ ni ọkùnrin olódodo yẹn ń mú kí ọkàn rẹ̀ gbọgbẹ́ nítorí ohun tó rí àti ohun tó gbọ́ tí àwọn arúfin yẹn ń ṣe nígbà tó ń gbé láàárín wọn.
9 Torí náà, Jèhófà mọ bó ṣe ń gba àwọn èèyàn tó ń sìn ín tọkàntọkàn sílẹ̀ lọ́wọ́ àdánwò, síbẹ̀ ó mọ bó ṣe máa fi àwọn aláìṣòdodo pa mọ́ de ìparun ní ọjọ́ ìdájọ́,
10 ní pàtàkì àwọn tó ń wá bí wọ́n ṣe máa sọ ẹran ara àwọn míì di aláìmọ́, tí wọn ò sì ka àwọn aláṣẹ sí. Wọ́n gbójúgbóyà, wọ́n jẹ́ aṣetinú-ẹni, wọn ò sì bẹ̀rù láti sọ̀rọ̀ àwọn ẹni ògo láìdáa,
11 bẹ́ẹ̀ sì rèé àwọn áńgẹ́lì, tí wọ́n tiẹ̀ ní okun àti agbára jù wọ́n lọ, kì í sọ̀rọ̀ àbùkù nípa wọn tí wọ́n bá ń fẹ̀sùn kàn wọ́n, torí wọ́n bọ̀wọ̀ fún Jèhófà.
12 Àmọ́ àwọn èèyàn yìí ń sọ̀rọ̀ tí kò dáa nípa àwọn ohun tí wọn ò mọ̀, wọ́n dà bí àwọn ẹranko tí kì í ronú, tí wọ́n kàn máa ń ṣe ohun tí a dá mọ́ wọn, wọ́n wà ká lè mú wọn, ká sì pa wọ́n. Ọ̀nà ìparun tí wọ́n ń tọ̀ máa mú ìparun wá sórí wọn,
13 àwọn ìwà burúkú tí wọ́n ń hù sì máa kóyà jẹ wọ́n. Kódà ní ojúmọmọ, wọ́n ka ìgbésí ayé gbẹdẹmukẹ sí ìgbádùn. Èérí àti àbààwọ́n ni wọ́n, wọ́n ń gbádùn àwọn ẹ̀kọ́ tí wọ́n fi ń tanni jẹ, bí wọ́n ṣe ń bá yín jẹ àsè.
14 Àgbèrè ló kún ojú wọn, wọn ò lè jáwọ́ nínú ẹ̀ṣẹ̀, wọ́n sì ń tan àwọn tí kò dúró ṣinṣin jẹ. Wọ́n ti fi ojúkòkòrò kọ́ ọkàn wọn. Ọmọ ègún ni wọ́n.
15 Wọ́n pa ọ̀nà tó tọ́ tì, a sì ti ṣì wọ́n lọ́nà. Wọ́n ṣe bíi ti Báláámù, ọmọ Béórì, ẹni tó nífẹ̀ẹ́ èrè ìwà àìtọ́,
16 àmọ́ a bá a wí torí ó ṣe ohun tí kò tọ́. Ẹran akẹ́rù tí kò lè sọ̀rọ̀ tó sọ̀rọ̀ bí èèyàn, kò jẹ́ kí wòlíì náà ṣe ohun tí kò bọ́gbọ́n mu.
17 Wọ́n jẹ́ ìsun tí kò lómi àti ìkùukùu tí ìjì líle ń fẹ́ kiri, a sì ti fi òkùnkùn biribiri pa mọ́ dè wọ́n.
18 Wọ́n ń sọ̀rọ̀ kàǹkà-kàǹkà tí kò nítumọ̀. Wọ́n ń fi ìfẹ́kúfẹ̀ẹ́ ti ara àti ìwà àìnítìjú tan àwọn tó ṣẹ̀ṣẹ̀ bọ́ lọ́wọ́ àwọn tó ń fi ẹ̀ṣẹ̀ ṣomi mu.
19 Wọ́n ń ṣèlérí òmìnira fún wọn, àmọ́ ẹrú ìwà ìbàjẹ́ làwọn fúnra wọn; torí ẹnikẹ́ni tí ẹlòmíì bá borí jẹ́ ẹrú ẹni tó borí rẹ̀.
20 Ó dájú pé, lẹ́yìn tí ìmọ̀ tó péye nípa Jésù Kristi Olúwa àti Olùgbàlà bá ti mú kí wọ́n bọ́ lọ́wọ́ àwọn ẹ̀gbin ayé, tí wọ́n bá tún pa dà sí àwọn nǹkan yìí tó sì borí wọn, ìgbẹ̀yìn wọn ti burú ju ìbẹ̀rẹ̀ wọn.
21 Torí ì bá sàn kí wọ́n má mọ ọ̀nà òdodo lọ́nà tó péye ju pé lẹ́yìn tí wọ́n ti mọ̀ ọ́n kí wọ́n yí pa dà kúrò nínú àṣẹ mímọ́ tí wọ́n ti gbà.
22 Ohun tí òwe tòótọ́ náà sọ ti ṣẹlẹ̀ sí wọn: “Ajá ti pa dà sídìí èébì rẹ̀, abo ẹlẹ́dẹ̀ tí a ti wẹ̀ ti ń yíra mọ́lẹ̀ nínú ẹrẹ̀.”
3 Ẹ̀yin ará mi ọ̀wọ́n, lẹ́tà kejì tí màá kọ sí yín nìyí, bíi ti àkọ́kọ́, mò ń rán yín létí kí n lè ta yín jí láti ronú jinlẹ̀,
2 kí ẹ máa rántí àwọn ọ̀rọ̀ tí àwọn wòlíì mímọ́ ti sọ ṣáájú àti àṣẹ Olúwa àti Olùgbàlà nípasẹ̀ àwọn àpọ́sítélì yín.
3 Lákọ̀ọ́kọ́, kí ẹ mọ̀ pé ní àwọn ọjọ́ ìkẹyìn àwọn tó ń fini ṣẹlẹ́yà máa wá, wọ́n á máa fini ṣẹlẹ́yà, wọ́n á máa ṣe ìfẹ́kúfẹ̀ẹ́ ara wọn,
4 wọ́n á máa sọ pé: “Ṣebí ó ṣèlérí pé òun máa wà níhìn-ín, òun wá dà? Ó ṣe tán, bí nǹkan ṣe rí gẹ́lẹ́ láti ọjọ́ tí àwọn baba ńlá wa ti sùn nínú ikú, bẹ́ẹ̀ náà ló rí láti ìbẹ̀rẹ̀ ìṣẹ̀dá.”
5 Torí wọ́n mọ̀ọ́mọ̀ gbójú fo òótọ́ ọ̀rọ̀ yìí, pé nígbà àtijọ́ ọ̀rọ̀ Ọlọ́run mú kí ọ̀run àti ayé dúró digbí látinú omi, kí ó sì wà láàárín omi;
6 ìyẹn la sì fi pa ayé ìgbà yẹn run nígbà tí ìkún omi bò ó mọ́lẹ̀.
7 Ọ̀rọ̀ yẹn kan náà la fi tọ́jú àwọn ọ̀run àti ayé tó wà báyìí pa mọ́ de iná, a sì ń fi wọ́n pa mọ́ de ọjọ́ ìdájọ́ àti ti ìparun àwọn èèyàn tí kò ṣe ìfẹ́ Ọlọ́run.
8 Síbẹ̀, ẹ̀yin ará mi ọ̀wọ́n, ẹ má gbàgbé pé lójú Jèhófà ọjọ́ kan dà bí ẹgbẹ̀rún ọdún àti pé ẹgbẹ̀rún ọdún dà bí ọjọ́ kan.
9 Jèhófà kò fi ìlérí rẹ̀ falẹ̀, bí àwọn èèyàn kan ṣe rò pé ó ń fi falẹ̀, àmọ́ ó ń mú sùúrù fún yín torí kò fẹ́ kí ẹnikẹ́ni pa run ṣùgbọ́n ó fẹ́ kí gbogbo èèyàn ronú pìwà dà.
10 Àmọ́ ọjọ́ Jèhófà máa dé bí olè, nígbà yẹn àwọn ọ̀run máa kọjá lọ pẹ̀lú ariwo tó rinlẹ̀, àmọ́ àwọn ohun ìpìlẹ̀ tó gbóná janjan máa yọ́, a sì máa tú ayé àti àwọn iṣẹ́ tó wà nínú rẹ̀ síta.
11 Bí gbogbo nǹkan yìí ṣe máa yọ́ báyìí, ẹ ronú nípa irú ẹni tó yẹ kí ẹ jẹ́ nínú ìwà mímọ́ àti àwọn iṣẹ́ ìfọkànsin Ọlọ́run,
12 bí ẹ ti ń dúró de ìgbà tí ọjọ́ Jèhófà máa wà níhìn-ín, tí ẹ sì ń fi í sọ́kàn dáadáa, nípasẹ̀ èyí tí àwọn ọ̀run máa pa run   nínú iná, tí àwọn ohun ìpìlẹ̀ máa yọ́ nítorí ooru tó gbóná janjan!
13 Àmọ́ à ń retí ọ̀run tuntun àti ayé tuntun tó ṣèlérí, níbi tí òdodo á máa gbé.
14 Nítorí náà, ẹ̀yin ará mi ọ̀wọ́n, bí ẹ ṣe ń retí àwọn nǹkan yìí, ẹ sa gbogbo ipá yín kó lè bá yín nígbẹ̀yìn-gbẹ́yín láìní èérí àti àbààwọ́n àti ní àlàáfíà.
15 Bákan náà, ẹ ka sùúrù Olúwa wa sí ìgbàlà, bí Pọ́ọ̀lù arákùnrin wa ọ̀wọ́n náà ṣe lo ọgbọ́n tí Ọlọ́run fún un láti kọ̀wé sí yín,
16 ó sọ̀rọ̀ nípa àwọn nǹkan yìí bó ti ṣe nínú gbogbo lẹ́tà rẹ̀. Àmọ́ àwọn nǹkan kan nínú wọn ṣòroó lóye, àwọn nǹkan yìí sì ni àwọn aláìmọ̀kan àti àwọn tí kò dúró ṣinṣin ń lọ́ po sí ìparun ara wọn, bí wọ́n ti ń ṣe sí àwọn ibi yòókù nínú Ìwé Mímọ́.
17 Torí náà, ẹ̀yin ará mi ọ̀wọ́n, bí ẹ ṣe mọ àwọn nǹkan yìí tẹ́lẹ̀, ẹ máa ṣọ́ra yín kí àṣìṣe àwọn arúfin má bàa ṣì yín lọ́nà pẹ̀lú wọn, tí ẹ ò sì ní dúró ṣinṣin mọ́.
18 Àmọ́ ẹ túbọ̀ máa dàgbà nínú inú rere àìlẹ́tọ̀ọ́sí àti ìmọ̀ nípa Olúwa àti Olùgbàlà wa Jésù Kristi. Òun ni kí ògo jẹ́ tirẹ̀ báyìí àti títí láé. Àmín.
1 Ohun tó wà láti ìbẹ̀rẹ̀, tí a gbọ́, tí a fi ojú wa rí, tí a kíyè sí, tí a sì fọwọ́ bà, nípa ọ̀rọ̀ ìyè,
2 (òótọ́ ni, a fi ìyè náà hàn kedere, a ti rí ìyè àìnípẹ̀kun tó wà pẹ̀lú Baba, tí a fi hàn kedere fún wa, à ń jẹ́rìí fún yín nípa rẹ̀, a sì ń ròyìn rẹ̀ fún yín),
3 a tún ń sọ àwọn ohun tí a ti gbọ́ tí a sì ti rí fún yín, kí ẹ̀yin náà lè ní àjọṣe pẹ̀lú wa. Àwa àti Baba pẹ̀lú Ọmọ rẹ̀ Jésù Kristi la jọ ní àjọṣe yìí.
4 A sì ń kọ àwọn nǹkan yìí kí ayọ̀ wa lè kún rẹ́rẹ́.
5 Ohun tí a gbọ́ látọ̀dọ̀ rẹ̀, tí a sì ń sọ fún yín ni pé: Ọlọ́run jẹ́ ìmọ́lẹ̀, kò sì sí òkùnkùn kankan nínú rẹ̀ rárá.
6 Tí a bá sọ pé, “A ní àjọṣe pẹ̀lú rẹ̀,” síbẹ̀ tí à ń rìn nínú òkùnkùn, irọ́ ni à ń pa, a ò sì sọ òótọ́.
7 Àmọ́, tí a bá ń rìn nínú ìmọ́lẹ̀ bí òun fúnra rẹ̀ ṣe wà nínú ìmọ́lẹ̀, a ní àjọṣe pẹ̀lú ara wa, ẹ̀jẹ̀ Jésù Ọmọ rẹ̀ sì ń wẹ̀ wá mọ́ kúrò nínú gbogbo ẹ̀ṣẹ̀.
8 Tí a bá sọ pé, “A ò ní ẹ̀ṣẹ̀,” à ń tan ara wa, òótọ́ ò sì sí nínú wa.
9 Tí a bá jẹ́wọ́ àwọn ẹ̀ṣẹ̀ wa, ó máa dárí jì wá, ó sì máa wẹ̀ wá mọ́ kúrò nínú gbogbo àìṣòdodo torí olóòótọ́ àti olódodo ni.
10 Tí a bá sọ pé, “A ò dẹ́ṣẹ̀,” à ń sọ ọ́ di òpùrọ́, ọ̀rọ̀ rẹ̀ kò sì sí nínú wa.
2 Ẹ̀yin ọmọ mi kéékèèké, mò ń kọ àwọn nǹkan yìí sí yín kí ẹ má bàa dẹ́ṣẹ̀. Síbẹ̀, tí ẹnikẹ́ni bá dẹ́ṣẹ̀, a ní olùrànlọ́wọ́ lọ́dọ̀ Baba, Jésù Kristi, ẹni tó jẹ́ olódodo.
2 Òun sì ni ẹbọ ìpẹ̀tù fún àwọn ẹ̀ṣẹ̀ wa, síbẹ̀ kì í ṣe fún ẹ̀ṣẹ̀ tiwa nìkan, àmọ́ fún gbogbo ayé pẹ̀lú.
3 Tí a bá ń pa àwọn àṣẹ rẹ̀ mọ́, èyí á jẹ́ ká mọ̀ pé a ti wá mọ̀ ọ́n.
4 Òpùrọ́ ni ẹni tó bá sọ pé, “Mo ti wá mọ̀ ọ́n,” síbẹ̀ tí kò pa àwọn àṣẹ rẹ̀ mọ́, òótọ́ ò sí nínú ẹni náà.
5 Àmọ́ ẹnikẹ́ni tó bá ń pa ọ̀rọ̀ rẹ̀ mọ́, ó dájú pé ìfẹ́ Ọlọ́run ti di pípé nínú ẹni náà. Èyí la fi mọ̀ pé a wà ní ìṣọ̀kan pẹ̀lú rẹ̀.
6 Ẹni tó bá sọ pé òun wà ní ìṣọ̀kan pẹ̀lú rẹ̀, òun fúnra rẹ̀ gbọ́dọ̀ máa rìn bí ẹni yẹn ṣe rìn.
7 Ẹ̀yin ẹni ọ̀wọ́n, àṣẹ tí mò ń kọ̀wé rẹ̀ sí yín kì í ṣe tuntun, àmọ́ ó jẹ́ àṣẹ àtijọ́ tí ẹ ti ní láti ìbẹ̀rẹ̀. Àṣẹ àtijọ́ yìí ni ọ̀rọ̀ tí ẹ gbọ́.
8 Síbẹ̀, àṣẹ tuntun ni mò ń kọ̀wé rẹ̀ sí yín, ó jẹ́ òótọ́ nínú ọ̀rọ̀ tirẹ̀ àti nínú tiyín, torí òkùnkùn ń kọjá lọ, ìmọ́lẹ̀ tòótọ́ sì ti tàn báyìí.
9 Ẹni tó bá sọ pé òun wà nínú ìmọ́lẹ̀, síbẹ̀ tó kórìíra arákùnrin rẹ̀, inú òkùnkùn ló ṣì wà.
10 Ẹni tó nífẹ̀ẹ́ arákùnrin rẹ̀ wà nínú ìmọ́lẹ̀, kò sì sí ohun tó lè fa ìkọ̀sẹ̀ nínú rẹ̀.
11 Àmọ́ ẹni tó bá kórìíra arákùnrin rẹ̀ wà nínú òkùnkùn, ó ń rìn nínú òkùnkùn, kò sì mọ ibi tó ń lọ, torí òkùnkùn ò jẹ́ kó ríran.
12 Ẹ̀yin ọmọ kéékèèké, mò ń kọ̀wé sí yín torí a ti dárí àwọn ẹ̀ṣẹ̀ yín jì yín nítorí orúkọ rẹ̀.
13 Mò ń kọ̀wé sí ẹ̀yin bàbá, torí ẹ ti wá mọ ẹni tó wà láti ìbẹ̀rẹ̀. Mò ń kọ̀wé sí ẹ̀yin ọ̀dọ́kùnrin, torí ẹ ti ṣẹ́gun ẹni burúkú náà. Mo kọ̀wé sí ẹ̀yin ọmọdé, torí ẹ ti wá mọ Baba.
14 Mo kọ̀wé sí ẹ̀yin bàbá, torí ẹ ti wá mọ ẹni tó wà láti ìbẹ̀rẹ̀. Mo kọ̀wé sí ẹ̀yin ọ̀dọ́kùnrin, torí ẹ jẹ́ alágbára, ọ̀rọ̀ Ọlọ́run wà nínú yín, ẹ sì ti ṣẹ́gun ẹni burúkú náà.
15 Ẹ má ṣe nífẹ̀ẹ́ ayé tàbí àwọn nǹkan tó wà nínú ayé. Tí ẹnikẹ́ni bá nífẹ̀ẹ́ ayé, kò ní ìfẹ́ Baba;
16 torí gbogbo ohun tó wà nínú ayé—ìfẹ́kúfẹ̀ẹ́ ara, ìfẹ́kúfẹ̀ẹ́ ojú àti fífi ohun ìní ẹni ṣe àṣehàn—kò wá látọ̀dọ̀ Baba, àmọ́ ó wá látọ̀dọ̀ ayé.
17 Bákan náà, ayé ń kọjá lọ àti ìfẹ́kúfẹ̀ẹ́ rẹ̀, ṣùgbọ́n ẹni tó bá ń ṣe ìfẹ́ Ọlọ́run ló máa wà títí láé.
18 Ẹ̀yin ọmọdé, wákàtí ìkẹyìn nìyí, bí ẹ sì ṣe gbọ́ pé aṣòdì sí Kristi ń bọ̀, kódà ọ̀pọ̀ aṣòdì sí Kristi ló ti fara hàn báyìí, ìyẹn sì jẹ́ ká mọ̀ pé wákàtí ìkẹyìn nìyí lóòótọ́.
19 Wọ́n kúrò lọ́dọ̀ wa, àmọ́ wọn kì í ṣe ara wa; torí ká ní wọ́n jẹ́ ara wa ni, wọn ò ní fi wá sílẹ̀. Ṣùgbọ́n wọ́n kúrò lọ́dọ̀ wa kó lè hàn pé kì í ṣe gbogbo èèyàn ló jẹ́ ara wa.
20 Ẹni mímọ́ ti yàn yín, gbogbo yín sì ní ìmọ̀.
21 Kì í ṣe torí pé ẹ ò mọ òótọ́ ni mo ṣe kọ̀wé sí yín, àmọ́ torí pé ẹ mọ̀ ọ́n àti pé kò sí irọ́ kankan nínú òótọ́.
22 Ta ni òpùrọ́ tí kì í bá ṣe ẹni tó sọ pé Jésù kọ́ ni Kristi? Ẹni yìí ni aṣòdì sí Kristi, ẹni tó sẹ́ Baba àti Ọmọ.
23 Ẹnikẹ́ni tó bá sẹ́ Ọmọ kò ní Baba. Ẹnikẹ́ni tó bá sọ pé òun mọ Ọmọ ní Baba pẹ̀lú.
24 Ní tiyín, àwọn nǹkan tí ẹ ti gbọ́ láti ìbẹ̀rẹ̀ kò gbọ́dọ̀ kúrò nínú yín. Tí àwọn nǹkan tí ẹ ti gbọ́ láti ìbẹ̀rẹ̀ kò bá kúrò nínú yín, ẹ̀yin àti Ọmọ máa wà ní ìṣọ̀kan, ẹ sì máa wà ní ìṣọ̀kan pẹ̀lú Baba.
25 Bákan náà, ohun tí òun fúnra rẹ̀ ṣèlérí fún wa ni ìyè àìnípẹ̀kun.
26 Torí àwọn tó fẹ́ ṣì yín lọ́nà ni mo ṣe kọ àwọn nǹkan yìí sí yín.
27 Ní tiyín, yíyàn tó yàn yín kò kúrò nínú yín, ẹ ò sì nílò kí ẹnikẹ́ni máa kọ́ yín; àmọ́, yíyàn tó yàn yín ń kọ́ yín ní ohun gbogbo, òótọ́ ni, kì í ṣe irọ́. Kí ẹ wà ní ìṣọ̀kan pẹ̀lú rẹ̀ bó ṣe kọ́ yín gẹ́lẹ́.
28 Torí náà, ẹ̀yin ọmọ kéékèèké, ẹ wà ní ìṣọ̀kan pẹ̀lú rẹ̀, ká lè sọ̀rọ̀ ní fàlàlà   nígbà tí a bá fi í hàn kedere, kí a má bàa fi ìtìjú kúrò lọ́dọ̀ rẹ̀ nígbà tó bá wà níhìn-ín.
29 Tí ẹ bá mọ̀ pé olódodo ni, ẹ tún máa mọ̀ pé gbogbo ẹni tó bá ń fi òdodo ṣe ìwà hù ni a bí látọ̀dọ̀ rẹ̀.
3 Ẹ wo irú ìfẹ́ tí Baba ní sí wa tí a fi ń pè wá ní ọmọ Ọlọ́run! Ohun tí a sì jẹ́ nìyẹn. Ìdí nìyẹn tí ayé ò fi mọ̀ wá, torí kò tíì mọ̀ ọ́n.
2 Ẹ̀yin ará mi ọ̀wọ́n, a ti wá di ọmọ Ọlọ́run, àmọ́ a ò tíì fi ohun tí a máa jẹ́ hàn kedere. A mọ̀ pé nígbà tí a bá fi í hàn kedere a máa dà bíi rẹ̀, torí a máa rí i bó ṣe rí gẹ́lẹ́.
3 Gbogbo ẹni tó bá sì ní ìrètí yìí nínú rẹ̀ ń wẹ ara rẹ̀ mọ́ bí ẹni yẹn ṣe jẹ́ mímọ́.
4 Gbogbo ẹni tó bá sọ ẹ̀ṣẹ̀ dàṣà ń rú òfin, ẹ̀ṣẹ̀ ni rírú òfin.
5 Bákan náà, ẹ mọ̀ pé a fi í hàn kedere láti mú àwọn ẹ̀ṣẹ̀ wa kúrò, kò sì sí ẹ̀ṣẹ̀ nínú rẹ̀.
6 Gbogbo ẹni tó bá wà ní ìṣọ̀kan pẹ̀lú rẹ̀ kì í sọ ẹ̀ṣẹ̀ dàṣà; ẹnikẹ́ni tó bá sọ ẹ̀ṣẹ̀ dàṣà kò tíì rí i, kò sì tíì mọ̀ ọ́n.
7 Ẹ̀yin ọmọ kéékèèké, kí ẹnikẹ́ni má ṣì yín lọ́nà; gbogbo ẹni tó bá ń ṣe òdodo jẹ́ olódodo, bí ẹni yẹn ṣe jẹ́ olódodo.
8 Ẹni tó bá ń sọ ẹ̀ṣẹ̀ dàṣà wá látọ̀dọ̀ Èṣù, torí láti ìbẹ̀rẹ̀ ni Èṣù ti ń dẹ́ṣẹ̀. Ìdí tí a ṣe fi Ọmọ Ọlọ́run hàn kedere nìyí, kó lè fọ́ àwọn iṣẹ́ Èṣù túútúú.
9 Gbogbo ẹni tí a bí látọ̀dọ̀ Ọlọ́run kì í sọ ẹ̀ṣẹ̀ dàṣà, torí irúgbìn Rẹ̀ wà nínú ẹni náà, kò sì lè sọ ẹ̀ṣẹ̀ dàṣà, torí ọ̀dọ̀ Ọlọ́run la ti bí i.
10 Ohun tí a máa fi dá àwọn ọmọ Ọlọ́run àti àwọn ọmọ Èṣù mọ̀ nìyí: Ẹnikẹ́ni tí kì í ṣe òdodo kò wá látọ̀dọ̀ Ọlọ́run, bẹ́ẹ̀ sì ni ẹni tí kò nífẹ̀ẹ́ arákùnrin rẹ̀.
11 Torí ọ̀rọ̀ tí ẹ ti gbọ́ láti ìbẹ̀rẹ̀ ni pé ká nífẹ̀ẹ́ ara wa;
12 kì í ṣe bíi Kéènì, tó jẹ́ ti ẹni burúkú náà, tó sì pa àbúrò rẹ̀. Kí nìdí tó fi pa á? Torí àwọn iṣẹ́ rẹ̀ burú, àmọ́ ti àbúrò rẹ̀ jẹ́ òdodo.
13 Ẹ̀yin ará, ẹ má ṣe jẹ́ kó yà yín lẹ́nu pé ayé kórìíra yín.
14 A mọ̀ pé a ti tinú ikú wá sí ìyè, torí pé a nífẹ̀ẹ́ àwọn ará. Ẹni tí kò nífẹ̀ẹ́ ṣì wà nínú ikú.
15 Gbogbo ẹni tó bá kórìíra arákùnrin rẹ̀ jẹ́ apààyàn, ẹ sì mọ̀ pé kò sí apààyàn kankan tí ìyè àìnípẹ̀kun ṣì wà nínú rẹ̀.
16 Ohun tó jẹ́ ká mọ ìfẹ́ ni pé ẹni yẹn fi ẹ̀mí rẹ̀ lélẹ̀ fún wa, torí náà ó di dandan kí àwa náà fi ẹ̀mí wa lélẹ̀ fún àwọn ará wa.
17 Àmọ́ ẹnikẹ́ni tó bá ní ohun ìní ayé yìí, tó sì rí i pé arákùnrin rẹ̀ ṣaláìní síbẹ̀ tí kò ṣàánú rẹ̀, báwo ni ìfẹ́ Ọlọ́run ṣe wà nínú rẹ̀?
18 Ẹ̀yin ọmọ kéékèèké, kò yẹ kí ìfẹ́ wa jẹ́ ọ̀rọ̀ ẹnu tàbí ti ahọ́n, àmọ́ ó yẹ kó jẹ́ ní ìṣe àti òtítọ́.
19 Èyí ló máa jẹ́ ká mọ̀ pé a wá látinú òtítọ́, a sì máa jẹ́ kí ọkàn wa balẹ̀ níwájú rẹ̀
20 nínú ohunkóhun tí ọkàn wa ti lè dá wa lẹ́bi, torí Ọlọ́run ju ọkàn wa lọ, ó sì mọ ohun gbogbo.
21 Ẹ̀yin ẹni ọ̀wọ́n, tí ọkàn wa kò bá dá wa lẹ́bi, a lè sọ̀rọ̀ ní fàlàlà níwájú Ọlọ́run;
22 a sì ń rí ohunkóhun tí a bá béèrè lọ́wọ́ rẹ̀ gbà, torí à ń pa àwọn àṣẹ rẹ̀ mọ́, a sì ń ṣe àwọn ohun tó dáa lójú rẹ̀.
23 Lóòótọ́, àṣẹ tó pa nìyí pé: ká ní ìgbàgbọ́ nínú orúkọ Ọmọ rẹ̀ Jésù Kristi, ká sì nífẹ̀ẹ́ ara wa bó ṣe pàṣẹ fún wa gẹ́lẹ́.
24 Bákan náà, ẹni tó bá ń pa àwọn àṣẹ rẹ̀ mọ́ wà ní ìṣọ̀kan pẹ̀lú rẹ̀, ó sì máa wà ní ìṣọ̀kan pẹ̀lú ẹni náà. Ẹ̀mí tó fún wa sì jẹ́ ká mọ̀ pé ó wà ní ìṣọ̀kan pẹ̀lú wa.
4 Ẹ̀yin ará mi ọ̀wọ́n, ẹ má gba gbogbo ọ̀rọ̀ onímìísí gbọ́, àmọ́ kí ẹ dán àwọn ọ̀rọ̀ onímìísí wò kí ẹ lè mọ̀ bóyá ọ̀dọ̀ Ọlọ́run ló ti wá, torí ọ̀pọ̀ wòlíì èké ló ti jáde lọ sínú ayé.
2 Báyìí lẹ ṣe máa mọ̀ bóyá ọ̀dọ̀ Ọlọ́run ni ọ̀rọ̀ kan tó ní ìmísí ti wá: Gbogbo ọ̀rọ̀ onímìísí tó bá fi hàn pé Jésù Kristi wá nínú ẹran ara jẹ́ látọ̀dọ̀ Ọlọ́run.
3 Àmọ́ gbogbo ọ̀rọ̀ onímìísí tí kò bá fi hàn pé Jésù wá, kò wá látọ̀dọ̀ Ọlọ́run. Bákan náà, ọ̀rọ̀ yìí ni aṣòdì sí Kristi mí sí, ẹni tí ẹ gbọ́ pé ó ń bọ̀, ó sì ti wà ní ayé báyìí.
4 Ẹ̀yin ọmọ kéékèèké, ọ̀dọ̀ Ọlọ́run lẹ ti wá, ẹ sì ti ṣẹ́gun wọn, torí ẹni tó wà ní ìṣọ̀kan pẹ̀lú yín tóbi ju ẹni tó wà ní ìṣọ̀kan pẹ̀lú ayé.
5 Inú ayé ni wọ́n ti wá; ìdí nìyẹn tí wọ́n fi ń sọ ohun tó wá látinú ayé, ayé sì ń fetí sí wọn.
6 Ọ̀dọ̀ Ọlọ́run la ti wá. Ẹnikẹ́ni tó bá ti wá mọ Ọlọ́run ń fetí sí wa; ẹnikẹ́ni tí kò wá látọ̀dọ̀ Ọlọ́run kì í fetí sí wa. Báyìí la ṣe ń fìyàtọ̀ sí ọ̀rọ̀ òtítọ́ tó ní ìmísí àti ọ̀rọ̀ àṣìṣe tó ní ìmísí.
7 Ẹ̀yin ẹni ọ̀wọ́n, ẹ jẹ́ ká túbọ̀ máa nífẹ̀ẹ́ ara wa, torí pé ọ̀dọ̀ Ọlọ́run ni ìfẹ́ ti wá, gbogbo ẹni tó bá sì nífẹ̀ẹ́ la ti bí látọ̀dọ̀ Ọlọ́run, ó sì mọ Ọlọ́run.
8 Ẹnikẹ́ni tí kò bá nífẹ̀ẹ́ kò tíì mọ Ọlọ́run, torí Ọlọ́run jẹ́ ìfẹ́.
9 Bí a ṣe fi ìfẹ́ Ọlọ́run hàn kedere nínú ọ̀rọ̀ wa nìyí, Ọlọ́run rán Ọmọ bíbí rẹ̀ kan ṣoṣo wá sí ayé, ká lè ní ìyè nípasẹ̀ rẹ̀.
10 Bí ìfẹ́ náà ṣe jẹ́ nìyí, kì í ṣe pé àwa nífẹ̀ẹ́ Ọlọ́run, àmọ́ òun nífẹ̀ẹ́ wa, ó sì rán Ọmọ rẹ̀ kó lè jẹ́ ẹbọ ìpẹ̀tù fún àwọn ẹ̀ṣẹ̀ wa.
11 Ẹ̀yin ẹni ọ̀wọ́n, tó bá jẹ́ pé bí Ọlọ́run ṣe nífẹ̀ẹ́ wa nìyí, àwa náà gbọ́dọ̀ nífẹ̀ẹ́ ara wa.
12 Kò sí ẹni tó rí Ọlọ́run rí. Tí a bá túbọ̀ ń nífẹ̀ẹ́ ara wa, Ọlọ́run ò ní fi wá sílẹ̀, ìfẹ́ rẹ̀ á sì di pípé nínú wa.
13 Èyí la fi mọ̀ pé a wà ní ìṣọ̀kan pẹ̀lú rẹ̀, tí òun náà sì wà ní ìṣọ̀kan pẹ̀lú wa, torí ó ti fún wa ní ẹ̀mí rẹ̀.
14 Bákan náà, àwa fúnra wa ti rí, a sì ń jẹ́rìí pé Baba ti rán Ọmọ rẹ̀ wá kó lè jẹ́ olùgbàlà ayé.
15 Ẹnikẹ́ni tó bá gbà pé Ọmọ Ọlọ́run ni Jésù, Ọlọ́run wà ní ìṣọ̀kan pẹ̀lú ẹni yẹn, òun náà sì wà ní ìṣọ̀kan pẹ̀lú Ọlọ́run.
16 A ti wá mọ̀, a sì gbà gbọ́ pé Ọlọ́run nífẹ̀ẹ́ wa. Ọlọ́run jẹ́ ìfẹ́, ẹni tó bá wà nínú ìfẹ́ ṣì wà ní ìṣọ̀kan pẹ̀lú Ọlọ́run, Ọlọ́run sì wà ní ìṣọ̀kan pẹ̀lú rẹ̀.
17 Báyìí la ṣe sọ ìfẹ́ di pípé nínú wa, ká lè sọ̀rọ̀ ní fàlàlà ní ọjọ́ ìdájọ́, torí pé bí ẹni yẹn ṣe jẹ́, bẹ́ẹ̀ ni àwa náà jẹ́ nínú ayé yìí.
18 Kò sí ìbẹ̀rù nínú ìfẹ́, àmọ́ ìfẹ́ tó pé máa ń lé ìbẹ̀rù jáde, torí ìbẹ̀rù máa ń ká wa lọ́wọ́ kò. Lóòótọ́, ẹni tó bá ń bẹ̀rù kò tíì di pípé nínú ìfẹ́.
19 A nífẹ̀ẹ́ torí òun ló kọ́kọ́ nífẹ̀ẹ́ wa.
20 Tí ẹnikẹ́ni bá sọ pé: “Mo nífẹ̀ẹ́ Ọlọ́run,” síbẹ̀ tó ń kórìíra arákùnrin rẹ̀, òpùrọ́ ni. Torí ẹni tí kò nífẹ̀ẹ́ arákùnrin rẹ̀ tó rí, kò lè nífẹ̀ẹ́ Ọlọ́run tí kò rí.
21 Àṣẹ tí a gbà látọ̀dọ̀ rẹ̀ nìyí, pé ẹnikẹ́ni tó bá nífẹ̀ẹ́ Ọlọ́run gbọ́dọ̀ nífẹ̀ẹ́ arákùnrin rẹ̀ pẹ̀lú.
5 Gbogbo ẹni tó bá gbà gbọ́ pé Jésù ni Kristi ni a ti bí látọ̀dọ̀ Ọlọ́run, gbogbo ẹni tó bá sì nífẹ̀ẹ́ ẹni tó jẹ́ ká bí ẹnì kan, máa nífẹ̀ẹ́ ẹni tí onítọ̀hún bí.
2 Ohun tí a fi mọ̀ pé a nífẹ̀ẹ́ àwọn ọmọ Ọlọ́run nìyí, tí a bá nífẹ̀ẹ́ Ọlọ́run, tí a sì ń pa àwọn àṣẹ rẹ̀ mọ́.
3 Torí ohun tí ìfẹ́ Ọlọ́run túmọ̀ sí nìyí, pé ká pa àwọn àṣẹ rẹ̀ mọ́; síbẹ̀ àwọn àṣẹ rẹ̀ kò nira,
4 nítorí gbogbo ẹni tí a ti bí látọ̀dọ̀ Ọlọ́run ń ṣẹ́gun ayé. Ohun tó sì ṣẹ́gun ayé ni ìgbàgbọ́ wa.
5 Ta ló lè ṣẹ́gun ayé? Ṣebí ẹni tó ní ìgbàgbọ́ pé Jésù ni Ọmọ Ọlọ́run ni?
6 Jésù Kristi ni ẹni tó wá nípasẹ̀ omi àti ẹ̀jẹ̀, kò wá nípasẹ̀ omi nìkan, àmọ́ nípasẹ̀ omi àti nípasẹ̀ ẹ̀jẹ̀. Ẹ̀mí sì ń jẹ́rìí, torí pé ẹ̀mí ni òtítọ́.
7 Nítorí àwọn mẹ́ta ló ń jẹ́rìí:
8 ẹ̀mí, omi àti ẹ̀jẹ̀; àwọn mẹ́tẹ̀ẹ̀ta sì wà níṣọ̀kan.
9 Tí a bá gba ẹ̀rí àwọn èèyàn, ẹ̀rí ti Ọlọ́run tóbi jù bẹ́ẹ̀ lọ. Torí ẹ̀rí tí Ọlọ́run fún wa nìyí, ẹ̀rí tó fún wa nípa Ọmọ rẹ̀.
10 Ẹni tó ní ìgbàgbọ́ nínú Ọmọ Ọlọ́run ní ẹ̀rí náà nínú ara rẹ̀. Ẹni tí kò ní ìgbàgbọ́ nínú Ọlọ́run ti sọ ọ́ di òpùrọ́, torí kò ní ìgbàgbọ́ nínú ẹ̀rí tí Ọlọ́run fún wa nípa Ọmọ rẹ̀.
11 Ẹ̀rí náà sì nìyí, pé Ọlọ́run fún wa ní ìyè àìnípẹ̀kun, ìyè yìí sì wà nínú Ọmọ rẹ̀.
12 Ẹni tó ní Ọmọ ní ìyè yìí; ẹni tí kò bá ní Ọmọ Ọlọ́run kò ní ìyè yìí.
13 Mo kọ àwọn nǹkan yìí sí ẹ̀yin tí ẹ ní ìgbàgbọ́ nínú orúkọ Ọmọ Ọlọ́run, kí ẹ lè mọ̀ pé ẹ ní ìyè àìnípẹ̀kun.
14 Ohun tó dá wa lójú nípa rẹ̀ ni pé, tí a bá béèrè ohunkóhun tó bá ìfẹ́ rẹ̀ mu, ó ń gbọ́ wa.
15 Tí a bá sì mọ̀ pé ó ń gbọ́ ohunkóhun tí a bá béèrè, a mọ̀ pé a máa rí àwọn ohun tí a béèrè gbà, torí pé a béèrè lọ́wọ́ rẹ̀.
16 Tí ẹnikẹ́ni bá rí arákùnrin rẹ̀ tó ń dẹ́ṣẹ̀ tí kò yẹ fún ikú, ó máa gbàdúrà, Ọlọ́run sì máa fún un ní ìyè, àní, fún àwọn tí kò dẹ́ṣẹ̀ tó yẹ fún ikú. Ẹ̀ṣẹ̀ kan wà tó yẹ fún ikú. Irú ẹ̀ṣẹ̀ yẹn ni mi ò sọ fún un pé kó gbàdúrà nípa rẹ̀.
17 Gbogbo àìṣòdodo jẹ́ ẹ̀ṣẹ̀, síbẹ̀ ẹ̀ṣẹ̀ kan wà tí kò yẹ fún ikú.
18 A mọ̀ pé gbogbo ẹni tí a ti bí látọ̀dọ̀ Ọlọ́run kì í sọ ẹ̀ṣẹ̀ dàṣà, àmọ́ ẹni tí a bí látọ̀dọ̀ Ọlọ́run ń ṣọ́ ọ, ẹni burúkú náà ò sì lè rí i mú.
19 A mọ̀ pé ọ̀dọ̀ Ọlọ́run la ti wá, àmọ́ gbogbo ayé wà lábẹ́ agbára ẹni burúkú náà.
20 Ṣùgbọ́n a mọ̀ pé Ọmọ Ọlọ́run ti wá, ó sì ti jẹ́ ká ní òye ká lè mọ ẹni tòótọ́ náà. A sì wà ní ìṣọ̀kan pẹ̀lú ẹni tòótọ́ náà, nípasẹ̀ Jésù Kristi Ọmọ rẹ̀. Èyí ni Ọlọ́run tòótọ́ náà àti ìyè àìnípẹ̀kun.
21 Ẹ̀yin ọmọ kéékèèké, ẹ máa yẹra fún àwọn òrìṣà.
1 Àgbà ọkùnrin, sí obìnrin tí Ọlọ́run yàn àti sí àwọn ọmọ rẹ̀ tí mo nífẹ̀ẹ́ tọkàntọkàn. Èmi nìkan kọ́ ni mo nífẹ̀ẹ́ yín, gbogbo àwọn tó ti wá mọ òtítọ́ pẹ̀lú nífẹ̀ẹ́ yín,
2 torí òtítọ́ tó wà nínú wa, tó sì máa wà pẹ̀lú wa títí láé.
3 Inú rere àìlẹ́tọ̀ọ́sí, àánú àti àlàáfíà pẹ̀lú òtítọ́ àti ìfẹ́ látọ̀dọ̀ Ọlọ́run tó jẹ́ Baba àti Jésù Kristi Ọmọ Baba yóò wà pẹ̀lú wa.
4 Inú mi dùn gan-an torí mo rí lára àwọn ọmọ rẹ tó ń rìn nínú òtítọ́, bí Baba ṣe pa á láṣẹ fún wa.
5 Torí náà, mò ń rọ̀ ẹ́, ìwọ obìnrin, (àṣẹ tí a ní láti ìbẹ̀rẹ̀ ni mò ń kọ̀wé rẹ̀ sí ọ, kì í ṣe àṣẹ tuntun), pé ó yẹ ká nífẹ̀ẹ́ ara wa.
6 Èyí sì ni ohun tí ìfẹ́ jẹ́, pé ká máa tẹ̀ lé àwọn àṣẹ rẹ̀. Àṣẹ náà nìyí, bí ẹ ṣe gbọ́ ọ láti ìbẹ̀rẹ̀, pé kí ẹ máa rìn nínú ìfẹ́.
7 Nítorí ọ̀pọ̀ ẹlẹ́tàn ti wà nínú ayé, àwọn tí kò gbà pé Jésù Kristi wá nínú ẹran ara. Àwọn yìí ni ẹlẹ́tàn àti aṣòdì sí Kristi.
8 Ẹ máa ṣọ́ra, kí ẹ má bàa mú kí iṣẹ́ wa já sí asán, ṣùgbọ́n kí ẹ lè gba ẹ̀kúnrẹ́rẹ́ èrè.
9 Ẹnikẹ́ni tó bá ń kọjá àyè rẹ̀ tí kò sì tẹ̀ lé ẹ̀kọ́ Kristi kì í ṣe ọ̀rẹ́ Ọlọ́run. Ẹni tó bá ń tẹ̀ lé ẹ̀kọ́ yìí ni ọ̀rẹ́ Baba àti Ọmọ.
10 Bí ẹnikẹ́ni bá wá sọ́dọ̀ yín, tí kò sì mú ẹ̀kọ́ yìí wá, ẹ má gbà á sílé, ẹ má sì kí i.
11 Nítorí ẹni tó bá kí i ti lọ́wọ́ nínú àwọn iṣẹ́ burúkú rẹ̀.
12 Bó tiẹ̀ jẹ́ pé ọ̀pọ̀ nǹkan ni mo fẹ́ bá yín sọ, mi ò fẹ́ fi ìwé àti yíǹkì kọ wọ́n sí yín, àmọ́ mò ń retí láti wá sọ́dọ̀ yín ká lè sọ̀rọ̀ lójúkojú, kí ayọ̀ yín lè kún rẹ́rẹ́.
13 Àwọn ọmọ arábìnrin rẹ, ẹni tí Ọlọ́run yàn, ń kí ọ.
1 Àgbà ọkùnrin, sí Gáyọ́sì, ẹni ọ̀wọ́n, tí mo nífẹ̀ẹ́ tọkàntọkàn.
2 Ẹni ọ̀wọ́n, bí nǹkan ṣe ń lọ dáadáa fún ọ, àdúrà mi ni pé kí gbogbo nǹkan túbọ̀ máa lọ dáadáa fún ọ, kí ara rẹ sì máa le.
3 Nítorí inú mi dùn gan-an nígbà tí àwọn ará dé, tí wọ́n sì jẹ́rìí sí i pé o rọ̀ mọ́ òtítọ́, bí o ṣe ń rìn nínú òtítọ́.
4 Kò sí ohun tó ń mú inú mi dùn bíi kí n máa gbọ́ pé àwọn ọmọ mi ń rìn nínú òtítọ́.
5 Ẹni ọ̀wọ́n, ohun tí ò ń ṣe fún àwọn ará, bó tiẹ̀ jẹ́ pé àlejò ni wọ́n jẹ́ sí ọ, fi hàn pé o jẹ́ olóòótọ́.
6 Wọ́n jẹ́rìí níwájú ìjọ sí ìfẹ́ tí o ní. Tí wọ́n bá ti ń lọ, jọ̀wọ́ ràn wọ́n lọ́wọ́ ní ọ̀nà tí inú Ọlọ́run dùn sí.
7 Ìdí ni pé torí orúkọ rẹ̀ ni wọ́n ṣe jáde lọ, láìgba ohunkóhun lọ́wọ́ àwọn aláìgbàgbọ́.
8 Torí náà, ó di dandan pé ká fi aájò àlejò hàn sí àwọn ẹni bẹ́ẹ̀, ká lè jọ máa ṣiṣẹ́ nínú òtítọ́.
9 Mo kọ̀wé kan sí ìjọ, àmọ́ Díótíréfè tó fẹ́ fi ara rẹ̀ ṣe olórí láàárín wọn, kì í fi ìrẹ̀lẹ̀ gba ohunkóhun tí a bá sọ.
10 Torí náà, tí mo bá dé, màá sọ̀rọ̀ nípa ohun tó ń ṣe, bó ṣe ń bà wá jẹ́ káàkiri. Kò fi mọ síbẹ̀ o, kì í tẹ́wọ́ gba àwọn ará, kò sì bọ̀wọ̀ fún wọn. Kódà, ó tún ń ṣèdíwọ́ fún àwọn tó fẹ́ gbà wọ́n, ó sì fẹ́ lé wọn kúrò nínú ìjọ.
11 Ẹni ọ̀wọ́n, má ṣe tẹ̀ lé àpẹẹrẹ búburú, àpẹẹrẹ rere ni kí o máa tẹ̀ lé. Ẹni tó bá ń ṣe rere wá látọ̀dọ̀ Ọlọ́run. Ẹni tó bá ń ṣe búburú kò tíì mọ Ọlọ́run.
12 Gbogbo wọn ló ròyìn Dímẹ́tíríù dáadáa, ìwà rẹ̀ sì bá ẹ̀kọ́ òtítọ́ mu. Kódà, àwa gan-an gba ẹ̀rí rẹ̀ jẹ́, ìwọ náà sì mọ̀ pé òótọ́ ni ẹ̀rí wa.
13 Ọ̀pọ̀ nǹkan ni mo fẹ́ bá ọ sọ, àmọ́ mi ò fẹ́ máa fi gègé àti yíǹkì kọ wọ́n sí ọ.
14 Mò ń retí láti rí ọ láìpẹ́, a sì máa sọ̀rọ̀ lójúkojú. Kí o wà ní àlàáfíà. Àwọn ọ̀rẹ́ wa níbí ń kí ọ. Bá mi kí gbogbo àwọn ọ̀rẹ́ wa lọ́hùn-ún lọ́kọ̀ọ̀kan.
1 Júùdù, arákùnrin Jémíìsì, tí mo jẹ́ ẹrú Jésù Kristi, sí àwọn tí Ọlọ́run tó jẹ́ Baba wa pè, tó nífẹ̀ẹ́, tó sì pa mọ́ fún Jésù Kristi:
2 Kí àánú, àlàáfíà àti ìfẹ́ Ọlọ́run máa pọ̀ sí i fún yín.
3 Ẹ̀yin ará mi ọ̀wọ́n, mo ti ń wá bí mo ṣe máa kọ̀wé sí yín nípa ìgbàlà tí gbogbo wa jọ ń jàǹfààní rẹ̀, àmọ́ mo rí i pé ó pọn dandan láti kọ̀wé sí yín, kí n lè rọ̀ yín pé kí ẹ máa jà fitafita torí ìgbàgbọ́ tí Ọlọ́run fún àwọn ẹni mímọ́ lẹ́ẹ̀kan ṣoṣo tí yóò sì wà títí láé.
4 Ìdí ni pé àwọn kan ti yọ́ wọlé sí àárín yín, àwọn tí Ìwé Mímọ́ ti sọ tipẹ́tipẹ́ pé ìdájọ́ ń bọ̀ sórí wọn. Wọn ò ṣe ìfẹ́ Ọlọ́run, kàkà bẹ́ẹ̀, wọ́n ń fi inú rere àìlẹ́tọ̀ọ́sí Ọlọ́run wa ṣe àwáwí láti máa hu ìwà àìnítìjú, wọ́n sì kọ Jésù Kristi, ẹnì kan ṣoṣo tó ni wá, tó sì jẹ́ Olúwa wa.
5 Bó tilẹ̀ jẹ́ pé ẹ mọ gbogbo èyí, mo fẹ́ rán yín létí pé lẹ́yìn tí Jèhófà ti gba àwọn èèyàn kan là kúrò ní ilẹ̀ Íjíbítì, ó pa àwọn tí kò ní ìgbàgbọ́ run.
6 Ní ti àwọn áńgẹ́lì tó fi ipò wọn àti ibi tó yẹ kí wọ́n máa gbé sílẹ̀, ó ti dè wọ́n títí láé sínú òkùnkùn biribiri, ó sì fi wọ́n pa mọ́ de ìdájọ́ ní ọjọ́ ńlá náà.
7 Lọ́nà kan náà, Sódómù àti Gòmórà àti àwọn ìlú tó yí wọn ká ṣe ìṣekúṣe tó burú jáì, wọ́n ṣe ìfẹ́ tara tí kò bá ìwà ẹ̀dá mu. Ìdájọ́ ìparun ayérayé tí wọ́n gbà jẹ́ àpẹẹrẹ láti kìlọ̀ fún wa.
8 Láìka èyí sí, àwọn èèyàn yìí ń ro ìròkurò, wọ́n ń sọ àwọn èèyàn di ẹlẹ́gbin, wọn ò ka àwọn aláṣẹ sí, wọ́n sì ń sọ̀rọ̀ àwọn ẹni ògo láìdáa.
9 Kódà nígbà tí Máíkẹ́lì olú áńgẹ́lì ń bá Èṣù fa ọ̀rọ̀, tí wọ́n sì ń jiyàn nípa òkú Mósè, kò jẹ́ dá a lẹ́jọ́, kò sì sọ̀rọ̀ tí kò dáa sí i, àmọ́ ó sọ fún un pé: “Kí Jèhófà bá ọ wí.”
10 Ṣùgbọ́n àwọn èèyàn yìí ń sọ ohun tí kò dáa nípa gbogbo ohun tí wọn kò mọ̀. Gbogbo ohun tí wọ́n mọ̀ bíi ti ẹranko tí kì í ronú, ni wọ́n fi ń sọ ara wọn di ẹlẹ́gbin.
11 Ó mà ṣe o, wọ́n tẹ̀ lé àpẹẹrẹ Kéènì. Láìronú, wọ́n ṣe ohun tí kò tọ́ bíi ti Báláámù torí ohun tí wọ́n máa rí gbà, ọ̀rọ̀ ọ̀tẹ̀ wọn sì mú kí wọ́n ṣègbé bíi ti Kórà!
12 Àwọn yìí máa ń wà níbi àsè tí ẹ fìfẹ́ pe ara yín sí, àmọ́ wọ́n dà bí àpáta tó fara pa mọ́ lábẹ́ omi. Olùṣọ́ àgùntàn tí kò bẹ̀rù Ọlọ́run ni wọ́n, ara wọn nìkan ni wọ́n ń bọ́. Wọ́n dà bí ìkùukùu tí kò lómi tí atẹ́gùn ń gbá síbí sọ́hùn-ún. Wọ́n dà bí igi tí kò léso nígbà ìwọ́wé, tó ti kú pátápátá, tí a ti hú tegbòtegbò;
13 wọ́n dà bí ìgbì òkun líle tí ń ru ìfófòó ìtìjú ara rẹ̀ sókè  àti bí ìràwọ̀ tí kò ní ọ̀nà tó ń tọ̀, tí yóò wà nínú òkùnkùn biribiri títí láé.
14 Kódà, Énọ́kù tó jẹ́ ẹnì keje nínú ìran Ádámù tún sọ tẹ́lẹ̀ nípa wọn pé: “Wò ó! Jèhófà dé pẹ̀lú ọ̀kẹ́ àìmọye àwọn ẹni mímọ́ rẹ̀,
15 láti ṣe ìdájọ́ gbogbo èèyàn àti láti dá gbogbo àwọn tí kò ṣe ìfẹ́ Ọlọ́run lẹ́bi torí gbogbo ìwà búburú wọn àti gbogbo ọ̀rọ̀ tó burú jáì tí àwọn ẹlẹ́ṣẹ̀ tí kò ṣe ìfẹ́ Ọlọ́run ti sọ sí i.”
16 Àwọn èèyàn yìí máa ń ráhùn, wọ́n máa ń ṣàròyé nípa bí nǹkan ṣe rí fún wọn, ìfẹ́ inú wọn ni wọ́n máa ń ṣe, wọ́n ń fọ́nnu, wọ́n sì ń fi ọ̀rọ̀ dídùn pọ́n àwọn ẹlòmíì torí àǹfààní tí wọ́n máa rí.
17 Àmọ́, ẹ̀yin ará mi ọ̀wọ́n, ẹ rántí ọ̀rọ̀ tí àwọn àpọ́sítélì Olúwa wa Jésù Kristi ti sọ,
18 bí wọ́n ṣe máa ń sọ fún yín pé: “Ní àkókò ìkẹyìn, àwọn tó ń fini ṣe ẹlẹ́yà yóò wà, ohun tí kò bá ìfẹ́ Ọlọ́run mu tó ń wù wọ́n ni wọ́n á máa ṣe.”
19 Àwọn yìí ló ń fa ìyapa, wọ́n ń hùwà bí ẹranko, wọn ò ní ẹ̀mí Ọlọ́run.
20 Ṣùgbọ́n ẹ̀yin ará mi ọ̀wọ́n, ẹ máa fún ara yín lókun látinú ìgbàgbọ́ mímọ́ jù lọ tí ẹ ní, ẹ sì jẹ́ kí ẹ̀mí mímọ́ máa darí yín bí ẹ ti ń gbàdúrà,
21 kí ẹ lè dúró nínú ìfẹ́ Ọlọ́run, bí ẹ ti ń retí àánú Olúwa wa Jésù Kristi tí yóò jẹ́ kí ẹ ní ìyè àìnípẹ̀kun.
22 Bákan náà, ẹ máa ṣàánú àwọn tó ń ṣiyèméjì;
23 ẹ já wọn gbà kúrò nínú iná kí wọ́n lè ní ìgbàlà. Ẹ tún máa ṣàánú àwọn míì, àmọ́ kí ẹ máa ṣọ́ra, kí ẹ sì kórìíra aṣọ tí ara ti kó àbààwọ́n bá.
24 Ọlọ́run, ẹni tó lè ṣọ́ yín kí ẹ má bàa kọsẹ̀ tó sì lè mú kí ẹ ní ayọ̀ púpọ̀ bí ẹ ṣe ń dúró níwájú ògo rẹ̀ láìní àbààwọ́n,
25 Ọlọ́run kan ṣoṣo tó jẹ́ Olùgbàlà wa nípasẹ̀ Jésù Kristi Olúwa wa, ni kí ògo, ọlá, agbára àti àṣẹ máa jẹ́ tirẹ̀ láti ayérayé àti nísinsìnyí àti títí láé. Àmín.
1 Ìfihàn látọ̀dọ̀ Jésù Kristi, èyí tí Ọlọ́run fún un, kó lè fi àwọn nǹkan tó gbọ́dọ̀ ṣẹlẹ̀ láìpẹ́ han àwọn ẹrú rẹ̀. Ó rán áńgẹ́lì rẹ̀ láti fi han ẹrú rẹ̀, Jòhánù, nípasẹ̀ àwọn àmì,
2 ẹni tó jẹ́rìí sí ọ̀rọ̀ tí Ọlọ́run fúnni àti sí ẹ̀rí tí Jésù Kristi jẹ́, kódà sí gbogbo ohun tó rí.
3 Aláyọ̀ ni ẹni tó ń ka àwọn ọ̀rọ̀ àsọtẹ́lẹ̀ yìí sókè àti àwọn tó ń gbọ́, tí wọ́n sì ń pa àwọn ohun tí a kọ sínú rẹ̀ mọ́, torí àkókò tí a yàn ti sún mọ́.
4 Èmi Jòhánù ń kọ̀wé sí àwọn ìjọ méje tó wà ní ìpínlẹ̀ Éṣíà: Kí ẹ ní inú rere àìlẹ́tọ̀ọ́sí àti àlàáfíà látọ̀dọ̀ “Ẹni tó ti wà tipẹ́, tó wà báyìí, tó sì ń bọ̀” àti látọ̀dọ̀ ẹ̀mí méje tó wà níwájú ìtẹ́ rẹ̀
5 àti látọ̀dọ̀ Jésù Kristi, “Ẹlẹ́rìí Olóòótọ́,” “àkọ́bí nínú àwọn òkú,” àti “Alákòóso àwọn ọba ayé.” Ẹni tó nífẹ̀ẹ́ wa, tó fi ẹ̀jẹ̀ rẹ̀ dá wa sílẹ̀ nínú àwọn ẹ̀ṣẹ̀ wa—
6 tó sì mú ká di ìjọba kan, àlùfáà fún Ọlọ́run àti Baba rẹ̀—àní, òun ni kí ògo àti agbára jẹ́ tirẹ̀ títí láé. Àmín.
7 Wò ó! Ó ń bọ̀ pẹ̀lú ìkùukùu, gbogbo ojú sì máa rí i, títí kan àwọn tó gún un lọ́kọ̀; ìbànújẹ́ nítorí rẹ̀ sì máa mú kí gbogbo ẹ̀yà tó wà ní ayé lu ara wọn. Bẹ́ẹ̀ ni kó rí, Àmín.
8 Jèhófà Ọlọ́run sọ pé, “Èmi ni Ááfà àti Ómégà, Ẹni tó ti wà tipẹ́, tó wà báyìí, tó sì ń bọ̀, Olódùmarè.”
9 Èmi Jòhánù, arákùnrin yín, tó bá yín pín nínú ìpọ́njú àti ìjọba àti ìfaradà ní ìrẹ́pọ̀ pẹ̀lú Jésù, mo wà ní erékùṣù tí wọ́n ń pè ní Pátímọ́sì torí mò ń sọ̀rọ̀ nípa Ọlọ́run, mo sì ń jẹ́rìí nípa Jésù.
10 Mo wà ní ọjọ́ Olúwa nípasẹ̀ ìmísí, mo sì gbọ́ ohùn kan lẹ́yìn mi tó rinlẹ̀ bíi ti kàkàkí,
11 ó sọ pé: “Kọ ohun tí o rí sínú àkájọ ìwé, kí o sì fi ránṣẹ́ sí àwọn ìjọ méje tó wà ní: Éfésù, Símínà, Págámù, Tíátírà, Sádísì, Filadéfíà àti Laodíkíà.”
12 Mo wẹ̀yìn kí n lè rí ẹni tó ń bá mi sọ̀rọ̀, nígbà tí mo sì wẹ̀yìn, mo rí ọ̀pá fìtílà méje tí wọ́n fi wúrà ṣe,
13 ẹnì kan tó dà bí ọmọ èèyàn wà láàárín àwọn ọ̀pá fìtílà náà, ó wọ aṣọ tó balẹ̀ dé ọrùn ẹsẹ̀, ó de ọ̀já wúrà mọ́ àyà rẹ̀.
14 Yàtọ̀ síyẹn, orí rẹ̀ àti irun rẹ̀ funfun bí ẹ̀gbọ̀n òwú, bíi yìnyín, ojú rẹ̀ sì dà bí ọwọ́ iná tó ń jó fòfò,
15 ẹsẹ̀ rẹ̀ dà bíi bàbà tó dáa gan-an tó ń tàn yòò nínú iná ìléru, ohùn rẹ̀ sì dà bí ìró omi tó pọ̀.
16 Ìràwọ̀ méje wà ní ọwọ́ ọ̀tún rẹ̀, idà olójú méjì, tó mú, tó sì gùn yọ jáde láti ẹnu rẹ̀, ìrísí ojú rẹ̀ sì dà bí oòrùn tó ń mú ganrín-ganrín.
17 Nígbà tí mo rí i, mo ṣubú síbi ẹsẹ̀ rẹ̀ bíi pé mo ti kú. Ó gbé ọwọ́ ọ̀tún rẹ̀ lé mi, ó sì sọ pé: “Má bẹ̀rù. Èmi ni Ẹni Àkọ́kọ́ àti Ẹni Ìkẹyìn
18 àti alààyè, mo ti kú tẹ́lẹ̀, àmọ́ wò ó! mo wà láàyè títí láé àti láéláé, mo sì ní kọ́kọ́rọ́ ikú àti ti Isà Òkú.
19 Torí náà, kọ àwọn ohun tí o rí sílẹ̀ àti àwọn ohun tó ń ṣẹlẹ̀ àti àwọn ohun tó máa ṣẹlẹ̀ lẹ́yìn èyí.
20 Àṣírí mímọ́ ti ìràwọ̀ méje tí o rí ní ọwọ́ ọ̀tún mi àti ti ọ̀pá fìtílà méje tí wọ́n fi wúrà ṣe náà nìyí: Ìràwọ̀ méje náà túmọ̀ sí àwọn áńgẹ́lì ìjọ méje, ọ̀pá fìtílà méje náà sì túmọ̀ sí ìjọ méje.
2 “Kọ̀wé sí áńgẹ́lì ìjọ ní Éfésù pé: Àwọn nǹkan tí ẹni tó di ìràwọ̀ méje mú ní ọwọ́ ọ̀tún rẹ̀ sọ nìyí, ẹni tó ń rìn láàárín ọ̀pá fìtílà méje tí wọ́n fi wúrà ṣe:
2 ‘Mo mọ àwọn iṣẹ́ rẹ àti làálàá tí ò ń ṣe àti ìfaradà rẹ, mo mọ̀ pé o ò jẹ́ gba àwọn èèyàn burúkú láyè àti pé o dán àwọn tó pe ara wọn ní àpọ́sítélì wò, àmọ́ tí wọn kì í ṣe àpọ́sítélì, o sì rí i pé òpùrọ́ ni wọ́n.
3 O tún fi hàn pé o ní ìfaradà, o ti mú ọ̀pọ̀ nǹkan mọ́ra nítorí orúkọ mi, àárẹ̀ ò sì mú ọ.
4 Síbẹ̀, ohun tí mo rí tí o ṣe tí kò dáa ni pé o ti fi ìfẹ́ tí o ní níbẹ̀rẹ̀ sílẹ̀.
5 “‘Torí náà, rántí ibi tí o ti ṣubú, kí o ronú pìwà dà, kí o sì ṣe àwọn iṣẹ́ tí o ṣe níbẹ̀rẹ̀. Tí o ò bá ṣe bẹ́ẹ̀, màá wá sọ́dọ̀ rẹ, màá sì gbé ọ̀pá fìtílà rẹ kúrò ní àyè rẹ̀, àfi tí o bá ronú pìwà dà.
6 Ohun míì tí o tún ṣe tó dáa ni pé: o kórìíra àwọn ohun tí ẹ̀ya ìsìn Níkóláósì ń ṣe, èmi náà sì kórìíra rẹ̀.
7 Kí ẹni tó bá ní etí gbọ́ ohun tí ẹ̀mí ń sọ fún àwọn ìjọ: Ẹni tó bá ṣẹ́gun ni màá jẹ́ kó jẹ nínú igi ìyè tó wà nínú párádísè Ọlọ́run.’
8 “Bákan náà, kọ̀wé sí áńgẹ́lì ìjọ ní Símínà pé: Àwọn nǹkan tí ‘Ẹni Àkọ́kọ́ àti Ẹni Ìkẹyìn’ sọ nìyí, ẹni tó kú tẹ́lẹ̀, tó sì pa dà wà láàyè:
9 ‘Mo mọ ìpọ́njú àti ipò òṣì rẹ—àmọ́ ọlọ́rọ̀ ni ọ́—àti ọ̀rọ̀ òdì àwọn tó ń pe ara wọn ní Júù, síbẹ̀ tí wọn kì í ṣe Júù, àmọ́ sínágọ́gù Sátánì ni wọ́n.
10 Má bẹ̀rù àwọn nǹkan tí o máa tó jìyà rẹ̀. Wò ó! Èṣù á máa ju àwọn kan nínú yín sí ẹ̀wọ̀n láti dán yín wò ní kíkún, ojú sì máa pọ́n yín fún ọjọ́ mẹ́wàá. Jẹ́ olóòótọ́, kódà títí dójú ikú, màá sì fún ọ ní adé ìyè.
11 Kí ẹni tó bá ní etí gbọ́   ohun tí ẹ̀mí ń sọ fún àwọn ìjọ: Ó dájú pé ikú kejì kò ní pa ẹni tó bá ṣẹ́gun.’
12 “Kọ̀wé sí áńgẹ́lì ìjọ ní Págámù pé: Àwọn nǹkan tí ẹni tó ní idà olójú méjì, tó mú, tó sì gùn sọ nìyí:
13 ‘Mo mọ ibi tí ò ń gbé, ìyẹn ibi tí ìtẹ́ Sátánì wà; síbẹ̀ ò ń di orúkọ mi mú ṣinṣin, o ò sì sẹ́ ìgbàgbọ́ rẹ nínú mi, kódà ní àwọn ọjọ́ Áńtípà, ẹlẹ́rìí mi tòótọ́, ẹni tí wọ́n pa ní ẹ̀gbẹ́ yín, níbi tí Sátánì ń gbé.
14 “‘Síbẹ̀, àwọn ohun kan wà tí mo rí tí ò ń ṣe tí kò dáa, àwọn kan wà láàárín yín tó ń tẹ̀ lé ẹ̀kọ́ Báláámù, ẹni tó kọ́ Bálákì pé kó fi ohun ìkọ̀sẹ̀ síwájú àwọn ọmọ Ísírẹ́lì, kí wọ́n jẹ àwọn ohun tí wọ́n fi rúbọ sí àwọn òrìṣà, kí wọ́n sì ṣe ìṣekúṣe.
15 Bákan náà, àwọn tó ń tẹ̀ lé ẹ̀kọ́ ẹ̀ya ìsìn Níkóláósì tún wà láàárín yín.
16 Torí náà, ronú pìwà dà. Tí o ò bá ṣe bẹ́ẹ̀, màá wá sọ́dọ̀ rẹ ní kíákíá, màá sì fi idà gígùn ẹnu mi bá wọn jà.
17 “‘Kí ẹni tó bá ní etí gbọ́ ohun tí ẹ̀mí ń sọ fún àwọn ìjọ: Màá fún ẹni tó bá ṣẹ́gun ní díẹ̀ nínú mánà tí a fi pa mọ́, màá sì fún un ní òkúta róbótó funfun kan, orúkọ tuntun kan sì máa wà lára òkúta róbótó náà, èyí tí ẹnì kankan ò mọ̀ àfi ẹni tó gbà á.’
18 “Kọ̀wé sí áńgẹ́lì ìjọ ní Tíátírà pé: Ohun tí Ọmọ Ọlọ́run sọ nìyí, ẹni tí ojú rẹ̀ dà bí ọwọ́ iná tó ń jó fòfò, tí ẹsẹ̀ rẹ̀ sì dà bíi bàbà tó dáa gan-an:
19 ‘Mo mọ àwọn iṣẹ́ rẹ àti ìfẹ́, ìgbàgbọ́, iṣẹ́ òjíṣẹ́ àti ìfaradà rẹ àti pé àwọn iṣẹ́ rẹ tí ò ń ṣe báyìí pọ̀ ju èyí tí o ṣe níbẹ̀rẹ̀.
20 “‘Síbẹ̀, àwọn ohun kan wà tí mo rí tí ò ń ṣe tí kò dáa, o fàyè gba Jésíbẹ́lì obìnrin yẹn, ẹni tó pe ara rẹ̀ ní wòlíì obìnrin, tó ń kọ́ àwọn ẹrú mi, tó sì ń ṣì wọ́n lọ́nà kí wọ́n lè ṣe ìṣekúṣe, kí wọ́n sì jẹ àwọn nǹkan tí wọ́n fi rúbọ sí àwọn òrìṣà.
21 Mo ní sùúrù fún un kó lè ronú pìwà dà, àmọ́ kò fẹ́ ronú pìwà dà kúrò nínú ìṣekúṣe rẹ̀.
22 Wò ó! Mo máa tó dá a dùbúlẹ̀ àìsàn, màá sì mú kí ìpọ́njú tó le gan-an bá àwọn tó ń bá a ṣe àgbèrè, àfi tí wọ́n bá ronú pìwà dà kúrò nínú àwọn iṣẹ́ rẹ̀.
23 Màá fi àjàkálẹ̀ àrùn pa àwọn ọmọ rẹ̀, kí gbogbo ìjọ lè mọ̀ pé èmi ni ẹni tó ń wá èrò inú àti ọkàn, màá sì san án fún ẹnì kọ̀ọ̀kan yín bí iṣẹ́ yín bá ṣe rí.
24 “‘Àmọ́, mo sọ fún ẹ̀yin yòókù ní Tíátírà, gbogbo ẹ̀yin tí ẹ ò tẹ̀ lé ẹ̀kọ́ yìí, ẹ̀yin tí ẹ ò mọ àwọn nǹkan tí wọ́n ń pè ní “àwọn ohun ìjìnlẹ̀ Sátánì”: Mi ò tún fi nǹkan míì ni yín lára.
25 Síbẹ̀, kí ẹ di ohun tí ẹ ní mú ṣinṣin títí mo fi máa dé.
26 Ẹni tó bá ṣẹ́gun, tó sì ń ṣe àwọn iṣẹ́ mi títí dé òpin ni màá fún ní àṣẹ lórí àwọn orílẹ̀-èdè,
27 ó sì máa fi ọ̀pá irin ṣe olùṣọ́ àgùntàn àwọn èèyàn, kó lè fọ́ wọn sí wẹ́wẹ́ bí ohun èlò tí wọ́n fi amọ̀ ṣe, bí mo ṣe gbà á lọ́wọ́ Baba mi gẹ́lẹ́.
28 Màá sì fún un ní ìràwọ̀ òwúrọ̀.
29 Kí ẹni tó bá ní etí gbọ́ ohun tí ẹ̀mí ń sọ fún àwọn ìjọ.’
3 “Kọ̀wé sí áńgẹ́lì ìjọ ní Sádísì pé: Àwọn ohun tí ẹni tó ní ẹ̀mí méje ti Ọlọ́run àti ìràwọ̀ méje sọ nìyí: ‘Mo mọ àwọn iṣẹ́ rẹ, pé o kàn ní orúkọ pé o wà láàyè ni, àmọ́ o ti kú.
2 Máa ṣọ́ra, kí o sì fún àwọn ohun tó ṣẹ́ kù tó ti fẹ́rẹ̀ẹ́ kú lókun, torí mi ò tíì rí i kí o parí àwọn iṣẹ́ rẹ níwájú Ọlọ́run mi.
3 Torí náà, máa fi bí o ṣe gbà àti bí o ṣe gbọ́ sọ́kàn, kí o máa pa á mọ́, kí o sì ronú pìwà dà. Bí o ò bá jí, ó dájú pé màá wá bí olè, o ò sì ní mọ wákàtí tí màá dé bá ọ rárá.
4 “‘Síbẹ̀, àwọn èèyàn díẹ̀ kan wà ní Sádísì tí wọn ò sọ aṣọ wọn di ẹlẹ́gbin, a sì jọ máa rìn nínú aṣọ funfun, torí wọ́n yẹ.
5 Torí náà, ẹni tó bá ṣẹ́gun máa wọ aṣọ funfun, mi ò ní yọ orúkọ rẹ̀ kúrò nínú ìwé ìyè, màá sì fi hàn pé mo mọ orúkọ rẹ̀ níwájú Baba mi àti níwájú àwọn áńgẹ́lì rẹ̀.
6 Kí ẹni tó bá ní etí gbọ́ ohun tí ẹ̀mí ń sọ fún àwọn ìjọ.’
7 “Kọ̀wé sí áńgẹ́lì ìjọ ní Filadéfíà pé: Àwọn ohun tí ẹni tó jẹ́ mímọ́ sọ nìyí, ẹni tó jẹ́ òótọ́, tó ní kọ́kọ́rọ́ Dáfídì, ẹni tó ń ṣí, tí ẹnì kankan ò sì lè tì, tó sì ń tì, tí ẹnì kankan ò sì lè ṣí:
8 ‘Mo mọ àwọn iṣẹ́ rẹ—wò ó! mo ti ṣí ilẹ̀kùn sílẹ̀ níwájú rẹ, èyí tí ẹnì kankan ò lè tì. Mo mọ̀ pé agbára díẹ̀ lo ní, síbẹ̀ o pa ọ̀rọ̀ mi mọ́, o ò sì sẹ́ orúkọ mi.
9 Wò ó! Màá mú kí àwọn tó wá láti sínágọ́gù Sátánì, tí wọ́n ń pe ara wọn ní Júù, síbẹ̀ tí wọn kì í ṣe Júù, àmọ́ tí wọ́n ń parọ́—wò ó! màá mú kí wọ́n wá, kí wọ́n sì tẹrí ba níwájú ẹsẹ̀ rẹ, màá sì jẹ́ kí wọ́n mọ̀ pé mo nífẹ̀ẹ́ rẹ.
10 Torí o pa ọ̀rọ̀ nípa ìfaradà mi mọ́, màá pa ìwọ náà mọ́ nígbà wákàtí ìdánwò, èyí tó máa dé bá gbogbo ilẹ̀ ayé tí à ń gbé, láti dán àwọn tó ń gbé ayé wò.
11 Mò ń bọ̀ kíákíá. Di ohun tí o ní mú ṣinṣin, kí ẹnì kankan má bàa gba adé rẹ.
12 “‘Màá fi ẹni tó bá ṣẹ́gun ṣe òpó nínú tẹ́ńpìlì Ọlọ́run mi, kò ní jáde kúrò nínú rẹ̀ mọ́, màá sì kọ orúkọ Ọlọ́run mi sára rẹ̀   àti orúkọ ìlú Ọlọ́run mi, Jerúsálẹ́mù Tuntun tó ń sọ̀ kalẹ̀ bọ̀ láti ọ̀run látọ̀dọ̀ Ọlọ́run mi àti orúkọ mi tuntun.
13 Kí ẹni tó bá ní etí gbọ́ ohun tí ẹ̀mí ń sọ fún àwọn ìjọ.’
14 “Kọ̀wé sí áńgẹ́lì ìjọ ní Laodíkíà pé: Àwọn ohun tí Àmín sọ nìyí, ẹlẹ́rìí olóòótọ́ tó sì ṣeé gbára lé, ìbẹ̀rẹ̀ àwọn ohun tí Ọlọ́run dá:
15 ‘Mo mọ àwọn iṣẹ́ rẹ, pé o ò tutù, o ò sì gbóná. Ì bá wù mí kí o tutù tàbí kí o gbóná.
16 Àmọ́ torí pé ṣe lo lọ́wọ́ọ́wọ́, tí o ò gbóná, tí o ò sì tutù, màá pọ̀ ọ́ jáde lẹ́nu mi.
17 Torí o sọ pé, “Ọlọ́rọ̀ ni mí, mo ti kó ọrọ̀ jọ, mi ò sì nílò nǹkan kan,” àmọ́ o ò mọ̀ pé akúṣẹ̀ẹ́ ni ọ́, ẹni téèyàn ń káàánú, òtòṣì, afọ́jú àti ẹni tó wà ní ìhòòhò,
18 mo gbà ọ́ nímọ̀ràn pé kí o ra wúrà tí wọ́n fi iná yọ́ mọ́ lọ́dọ̀ mi, kí o lè di ọlọ́rọ̀, kí o ra aṣọ funfun kí o lè rí aṣọ wọ̀, kí ìtìjú má bàa bá ọ torí pé o wà ní ìhòòhò, kí o sì ra oògùn ojú láti fi pa ojú rẹ, kí o lè ríran.
19 “‘Gbogbo àwọn tí mo fẹ́ràn ni mò ń bá wí, tí mo sì ń tọ́ sọ́nà. Torí náà, jẹ́ onítara, kí o sì ronú pìwà dà.
20 Wò ó! Mo dúró lẹ́nu ọ̀nà, mo sì ń kan ilẹ̀kùn. Tí ẹnikẹ́ni bá gbọ́ ohùn mi tó sì ṣí ilẹ̀kùn, màá wọ ilé rẹ̀, màá bá a jẹun alẹ́, òun náà á sì bá mi jẹun.
21 Màá jẹ́ kí ẹni tó bá ṣẹ́gun jókòó pẹ̀lú mi lórí ìtẹ́ mi, bí èmi náà ṣe ṣẹ́gun, tí mo sì jókòó pẹ̀lú Baba mi lórí ìtẹ́ rẹ̀.
22 Kí ẹni tó bá ní etí gbọ́ ohun tí ẹ̀mí ń sọ fún àwọn ìjọ.’”
6 Mo rí Ọ̀dọ́ Àgùntàn náà nígbà tó ṣí ọ̀kan nínú àwọn èdìdì méje náà, mo sì gbọ́ tí ọ̀kan nínú àwọn ẹ̀dá alààyè mẹ́rin náà fi ohùn tó dún bí ààrá sọ pé: “Máa bọ̀!”
2 Sì wò ó! mo rí ẹṣin funfun kan, ẹni tó jókòó sórí rẹ̀ ní ọfà kan; a sì fún un ní adé, ó jáde lọ, ó ń ṣẹ́gun, kó lè parí ìṣẹ́gun rẹ̀.
3 Nígbà tó ṣí èdìdì kejì, mo gbọ́ tí ẹ̀dá alààyè kejì sọ pé: “Máa bọ̀!”
4 Ẹṣin míì jáde wá, ó jẹ́ aláwọ̀ iná, a sì gba ẹni tó jókòó sórí rẹ̀ láyè láti mú àlàáfíà kúrò ní ayé kí wọ́n lè máa pa ara wọn, a sì fún un ní idà ńlá kan.
5 Nígbà tó ṣí èdìdì kẹta, mo gbọ́ tí ẹ̀dá alààyè kẹta sọ pé: “Máa bọ̀!” Sì wò ó! mo rí ẹṣin dúdú kan, òṣùwọ̀n aláwẹ́ méjì sì wà lọ́wọ́ ẹni tó jókòó sórí rẹ̀.
6 Mo gbọ́ tí nǹkan kan dún bí ohùn láàárín àwọn ẹ̀dá alààyè mẹ́rin náà, ó sọ pé: “Òṣùwọ̀n kúọ̀tì àlìkámà kan fún owó dínárì kan àti òṣùwọ̀n kúọ̀tì mẹ́ta ọkà báálì fún owó dínárì kan; má sì pa òróró ólífì àti wáìnì lára.”
7 Nígbà tó ṣí èdìdì kẹrin, mo gbọ́ ohùn ẹ̀dá alààyè kẹrin, ó sọ pé: “Máa bọ̀!”
8 Sì wò ó! mo rí ẹṣin ràndánràndán kan, Ikú ni orúkọ ẹni tó jókòó sórí rẹ̀. Isà Òkú sì ń tẹ̀ lé e pẹ́kípẹ́kí. A sì fún wọn ní àṣẹ lórí ìdá mẹ́rin ayé pé kí wọ́n fi idà gígùn, ìyàn, àjàkálẹ̀ àrùn àti àwọn ẹran inú igbó pani.
9 Nígbà tó ṣí èdìdì karùn-ún, mo rí ọkàn àwọn kan lábẹ́ pẹpẹ, àwọn tí wọ́n pa torí ọ̀rọ̀ Ọlọ́run àti torí ẹ̀rí tí wọ́n jẹ́.
10 Wọ́n ké jáde pé: “Olúwa Ọba Aláṣẹ, ẹni mímọ́ àti olóòótọ́, títí di ìgbà wo lo fi máa dúró kí o tó ṣe ìdájọ́, kí o sì gbẹ̀san ẹ̀jẹ̀ wa lára àwọn tó ń gbé ayé?”
11 A fún ọ̀kọ̀ọ̀kan wọn ní aṣọ funfun kan, a sì sọ fún wọn pé kí wọ́n sinmi fúngbà díẹ̀ sí i, títí iye àwọn ẹrú bíi tiwọn àti àwọn arákùnrin wọn tí wọ́n máa tó pa bí wọ́n ṣe pa àwọn náà fi máa pé.
12 Mo sì rí i nígbà tó ṣí èdìdì kẹfà, ìmìtìtì ilẹ̀ tó lágbára ṣẹlẹ̀; oòrùn di dúdú bí aṣọ ọ̀fọ̀ tí a fi irun ṣe, gbogbo òṣùpá dà bí ẹ̀jẹ̀,
13 àwọn ìràwọ̀ ọ̀run sì já bọ́ sí ayé, bí ìgbà tí atẹ́gùn líle mú kí èso igi ọ̀pọ̀tọ́ tí kò tíì pọ́n já bọ́.
14 Ọ̀run sì lọ bí àkájọ ìwé tí wọ́n ká, a sì mú kí gbogbo òkè àti gbogbo erékùṣù kúrò ní àyè wọn.
15 Lẹ́yìn náà, àwọn ọba ayé, àwọn aláṣẹ, àwọn ọ̀gágun, àwọn ọlọ́rọ̀, àwọn alágbára, gbogbo ẹrú àti gbogbo àwọn tó wà lómìnira fi ara wọn pa mọ́ sínú àwọn ihò àti sáàárín àwọn àpáta àwọn òkè.
16 Wọ́n sì ń sọ fún àwọn àpáta àti àwọn òkè náà pé: “Ẹ wó lù wá, kí ẹ sì fi wá pa mọ́ kúrò lójú Ẹni tó jókòó sórí ìtẹ́ àti kúrò lọ́wọ́ ìbínú Ọ̀dọ́ Àgùntàn náà,
17 torí ọjọ́ ńlá ìbínú wọn ti dé, ta ló sì lè dúró?”
7 Lẹ́yìn èyí, mo rí áńgẹ́lì mẹ́rin tí wọ́n dúró lórí igun mẹ́rẹ̀ẹ̀rin ayé, wọ́n di atẹ́gùn mẹ́rin ayé mú pinpin, kí atẹ́gùn kankan má bàa fẹ́ sórí ayé tàbí sórí òkun tàbí sórí igi èyíkéyìí.
2 Mo rí áńgẹ́lì míì tó ń gòkè láti ibi tí oòrùn ti ń yọ, ó ní èdìdì Ọlọ́run alààyè; ó sì ké jáde sí àwọn áńgẹ́lì mẹ́rin tí a gbà láyè kí wọ́n pa ayé àti òkun lára,
3 ó sọ pé: “Ẹ má ṣe pa ayé tàbí òkun tàbí àwọn igi lára, títí a fi máa gbé èdìdì lé iwájú orí àwọn ẹrú Ọlọ́run wa.”
4 Mo sì gbọ́ iye àwọn tí a gbé èdìdì lé, ọ̀kẹ́ méje ó lé ẹgbàajì (144,000), a gbé èdìdì lé wọn látinú gbogbo ẹ̀yà àwọn ọmọ Ísírẹ́lì:
5 Látinú ẹ̀yà Júdà, a gbé èdìdì lé ẹgbẹ̀rún méjìlá (12,000); látinú ẹ̀yà Rúbẹ́nì, ẹgbẹ̀rún méjìlá (12,000); látinú ẹ̀yà Gádì, ẹgbẹ̀rún méjìlá (12,000);
6 látinú ẹ̀yà Áṣérì, ẹgbẹ̀rún méjìlá (12,000); látinú ẹ̀yà Náfútálì, ẹgbẹ̀rún méjìlá (12,000); látinú ẹ̀yà Mánásè, ẹgbẹ̀rún méjìlá (12,000);
7 látinú ẹ̀yà Síméónì, ẹgbẹ̀rún méjìlá (12,000); látinú ẹ̀yà Léfì, ẹgbẹ̀rún méjìlá (12,000); látinú ẹ̀yà Ísákà, ẹgbẹ̀rún méjìlá (12,000);
8 látinú ẹ̀yà Sébúlúnì, ẹgbẹ̀rún méjìlá (12,000); látinú ẹ̀yà Jósẹ́fù, ẹgbẹ̀rún méjìlá (12,000); látinú ẹ̀yà Bẹ́ńjámínì, a gbé èdìdì lé ẹgbẹ̀rún méjìlá (12,000).
9 Lẹ́yìn èyí, wò ó! mo rí ogunlọ́gọ̀ èèyàn, tí èèyàn kankan kò lè ka iye wọn, wọ́n wá látinú gbogbo orílẹ̀-èdè àti ẹ̀yà àti èèyàn àti ahọ́n, wọ́n dúró níwájú ìtẹ́ àti níwájú Ọ̀dọ́ Àgùntàn náà, wọ́n wọ aṣọ funfun; imọ̀ ọ̀pẹ sì wà lọ́wọ́ wọn.
10 Wọ́n ń ké jáde pé: “Ọ̀dọ̀ Ọlọ́run wa tó jókòó sórí ìtẹ́ àti Ọ̀dọ́ Àgùntàn náà ni ìgbàlà wa ti wá.”
11 Gbogbo àwọn áńgẹ́lì dúró yí ká ìtẹ́ náà àti àwọn àgbààgbà náà àti àwọn ẹ̀dá alààyè mẹ́rin náà, wọ́n dojú bolẹ̀ níwájú ìtẹ́ náà, wọ́n sì jọ́sìn Ọlọ́run,
12 wọ́n ń sọ pé: “Àmín! Kí ìyìn àti ògo àti ọgbọ́n àti ọpẹ́ àti ọlá àti agbára àti okun jẹ́ ti Ọlọ́run wa títí láé àti láéláé. Àmín.”
13 Ọ̀kan nínú àwọn àgbààgbà náà dáhùn, ó bi mí pé: “Àwọn wo ni àwọn tó wọ aṣọ funfun yìí, ibo ni wọ́n sì ti wá?”
14 Mo sọ fún un lẹ́sẹ̀kẹsẹ̀ pé: “Olúwa mi, ìwọ lo mọ̀ ọ́n.” Ó wá sọ fún mi pé: “Àwọn yìí ni àwọn tó wá látinú ìpọ́njú ńlá náà, wọ́n ti fọ aṣọ wọn, wọ́n sì ti sọ wọ́n di funfun nínú ẹ̀jẹ̀ Ọ̀dọ́ Àgùntàn náà.
15 Ìdí nìyẹn tí wọ́n fi wà níwájú ìtẹ́ Ọlọ́run, wọ́n ń ṣe iṣẹ́ ìsìn mímọ́ fún un tọ̀sántòru nínú tẹ́ńpìlì rẹ̀; Ẹni tó jókòó lórí ìtẹ́ sì máa fi àgọ́ rẹ̀ bò wọ́n.
16 Ebi ò ní pa wọ́n mọ́, òùngbẹ ò sì ní gbẹ wọ́n mọ́, bẹ́ẹ̀ ni oòrùn ò ní pa wọ́n, ooru èyíkéyìí tó ń jóni ò sì ní mú wọn,
17 torí Ọ̀dọ́ Àgùntàn, tó wà ní àárín ìtẹ́ náà, máa ṣe olùṣọ́ àgùntàn wọn, ó sì máa darí wọn lọ sí àwọn ìsun omi ìyè. Ọlọ́run sì máa nu gbogbo omijé kúrò ní ojú wọn.”
8 Nígbà tó ṣí èdìdì keje, gbogbo ọ̀run pa rọ́rọ́ fún nǹkan bí ààbọ̀ wákàtí.
2 Mo sì rí àwọn áńgẹ́lì méje tí wọ́n dúró níwájú Ọlọ́run, a fún wọn ní kàkàkí méje.
3 Áńgẹ́lì míì dé, ó dúró níbi pẹpẹ, ó gbé àwo tùràrí tí wọ́n fi wúrà ṣe dání, a sì fún un ní tùràrí tó pọ̀ gan-an pé kó sun ún lórí pẹpẹ tí wọ́n fi wúrà ṣe tó wà níwájú ìtẹ́ náà bí gbogbo àwọn ẹni mímọ́ ṣe ń gbàdúrà.
4 Èéfín tùràrí látọwọ́ áńgẹ́lì náà àti àdúrà àwọn ẹni mímọ́ gòkè lọ síwájú Ọlọ́run.
5 Àmọ́ lẹ́sẹ̀kẹsẹ̀, áńgẹ́lì náà mú àwo tùràrí náà, ó kó díẹ̀ lára iná pẹpẹ sínú rẹ̀, ó sì jù ú sí ayé. Ààrá sán, a gbọ́ ohùn, mànàmáná kọ yẹ̀rì, ìmìtìtì ilẹ̀ sì wáyé.
6 Àwọn áńgẹ́lì méje tí kàkàkí méje wà lọ́wọ́ wọn sì múra láti fun wọ́n.
7 Áńgẹ́lì àkọ́kọ́ fun kàkàkí rẹ̀. Yìnyín àti iná dà pọ̀ mọ́ ẹ̀jẹ̀, a sì dà á sí ayé;   ìdá mẹ́ta ayé sì jóná àti ìdá mẹ́ta àwọn igi pẹ̀lú gbogbo ewéko tútù.
8 Áńgẹ́lì kejì fun kàkàkí rẹ̀. A sì ju ohun kan tó rí bí òkè ńlá tí iná ń jó sínú òkun. Ìdá mẹ́ta òkun di ẹ̀jẹ̀;
9 ìdá mẹ́ta àwọn ohun alààyè tó wà nínú òkun sì kú, ìdá mẹ́ta àwọn ọkọ̀ òkun sì fọ́ túútúú.
10 Áńgẹ́lì kẹta fun kàkàkí rẹ̀. Ìràwọ̀ ńlá tó ń jó bíi fìtílà já bọ́ láti ọ̀run, ó já bọ́ sórí ìdá mẹ́ta àwọn odò àti sórí àwọn ìsun omi.
11 Iwọ ni orúkọ ìràwọ̀ náà. Ìdá mẹ́ta àwọn omi di iwọ, àwọn omi náà sì pa ọ̀pọ̀ èèyàn, torí a ti mú kí wọ́n korò.
12 Áńgẹ́lì kẹrin fun kàkàkí rẹ̀. A sì lu ìdá mẹ́ta oòrùn àti ìdá mẹ́ta òṣùpá àti ìdá mẹ́ta àwọn ìràwọ̀, kí òkùnkùn lè bo ìdá mẹ́ta wọn, kí ìmọ́lẹ̀ má bàa wà ní ìdá mẹ́ta ọ̀sán àti òru pẹ̀lú.
13 Mo rí ẹyẹ idì kan tó ń fò lójú ọ̀run, mo sì gbọ́ tó ń ké jáde pé: “Ẹ gbé, ẹ gbé, ẹ gbé ẹ̀yin tí ẹ̀ ń gbé ní ayé nítorí ìró kàkàkí àwọn áńgẹ́lì mẹ́ta yòókù tí wọ́n máa tó fun kàkàkí wọn!”
9 Áńgẹ́lì karùn-ún fun kàkàkí rẹ̀. Mo sì rí ìràwọ̀ kan tó ti já bọ́ láti ọ̀run sí ayé, a sì fún un ní kọ́kọ́rọ́ àbáwọlé ọ̀gbun àìnísàlẹ̀.
2 Ó ṣí àbáwọlé ọ̀gbun àìnísàlẹ̀ náà, èéfín sì jáde látinú ọ̀gbun náà bí èéfín iná ìléru ńlá, èéfín tó ń jáde látinú ọ̀gbun náà sì mú kí oòrùn ṣókùnkùn bẹ́ẹ̀ náà sì ni afẹ́fẹ́.
3 Àwọn eéṣú wá jáde sí ayé látinú èéfín náà, a sì fún wọn ní àṣẹ, àṣẹ kan náà tí àwọn àkekèé tó wà ní ayé ní.
4 A sọ fún wọn pé kí wọ́n má pa koríko ayé lára tàbí ewéko tútù tàbí igi èyíkéyìí, àwọn èèyàn tí kò ní èdìdì Ọlọ́run ní iwájú orí wọn nìkan ni kí wọ́n pa lára.
5 A ò gbà kí àwọn eéṣú náà pa wọ́n, àmọ́ kí wọ́n dá wọn lóró fún oṣù márùn-ún, oró wọn sì dà bí ìgbà tí àkekèé bá ta èèyàn.
6 Ní àwọn ọjọ́ yẹn, àwọn èèyàn máa wá ikú, àmọ́ wọn ò ní rí i rárá, wọ́n máa fẹ́ kú, ṣùgbọ́n ikú máa sá fún wọn.
7 Àwọn eéṣú náà rí bí àwọn ẹṣin tó ṣe tán láti jagun; ohun tó dà bí adé tí wọ́n fi wúrà ṣe wà ní orí wọn, ojú wọn sì dà bíi ti èèyàn,
8 àmọ́ wọ́n ní irun bíi ti obìnrin. Eyín wọn sì dà bíi ti kìnnìún,
9 wọ́n sì ní ìgbàyà tó dà bí èyí tí wọ́n fi irin ṣe. Ìró ìyẹ́ wọn sì dà bí ìró àwọn kẹ̀kẹ́ ẹṣin tó ń sáré lọ sójú ogun.
10 Bákan náà, wọ́n ní ìrù tó lè tani bíi ti àkekèé, àṣẹ sì wà ní ìrù wọn láti ṣe àwọn èèyàn náà léṣe fún oṣù márùn-ún.
11 Wọ́n ní ẹni tó ń jọba lé wọn lórí, áńgẹ́lì ọ̀gbun àìnísàlẹ̀. Orúkọ rẹ̀ lédè Hébérù ni Ábádónì, àmọ́ lédè Gíríìkì orúkọ rẹ̀ ni Ápólíónì.
12 Ìyọnu àkọ́kọ́ ti kọjá. Wò ó! Ìyọnu méjì míì ń bọ̀ lẹ́yìn àwọn nǹkan yìí.
13 Áńgẹ́lì kẹfà fun kàkàkí rẹ̀. Mo sì gbọ́ ohùn kan, ó wá látinú àwọn ìwo tó wà lórí pẹpẹ, èyí tí wọ́n fi wúrà ṣe tó wà níwájú Ọlọ́run,
14 ó sọ fún áńgẹ́lì kẹfà tó mú kàkàkí dání pé: “Tú àwọn áńgẹ́lì mẹ́rin tí wọ́n dè síbi odò ńlá Yúfírétì sílẹ̀.”
15 A sì tú àwọn áńgẹ́lì mẹ́rin náà sílẹ̀, àwọn tí a ti múra sílẹ̀ fún wákàtí àti ọjọ́ àti oṣù àti ọdún náà, kí wọ́n lè pa ìdá mẹ́ta àwọn èèyàn náà.
16 Iye àwọn ọmọ ogun tó gẹṣin jẹ́ ẹgbàárùn-ún méjì lọ́nà ẹgbàárùn-ún; mo gbọ́ iye wọn.
17 Báyìí sì ni àwọn ẹṣin tí mo rí nínú ìran náà àti àwọn tó jókòó sórí wọn ṣe rí: Wọ́n ní ìgbàyà tó pupa bí iná àti búlúù bíi háyásíǹtì àti yẹ́lò bí imí ọjọ́, orí àwọn ẹṣin náà sì dà bí orí kìnnìún, iná, èéfín àti imí ọjọ́ sì jáde láti ẹnu wọn.
18 Ìyọnu mẹ́ta yìí, ìyẹn iná, èéfín àti imí ọjọ́ tó jáde lẹ́nu wọn, pa ìdá mẹ́ta àwọn èèyàn náà.
19 Torí àṣẹ àwọn ẹṣin náà wà ní ẹnu wọn àti ìrù wọn, nítorí ìrù wọn dà bí ejò, wọ́n sì ní orí, àwọn nǹkan yìí ni wọ́n fi ń ṣe àwọn èèyàn léṣe.
20 Àmọ́ àwọn èèyàn yòókù tí àwọn ìyọnu yìí kò pa kò ronú pìwà dà iṣẹ́ ọwọ́ wọn; wọn ò ṣíwọ́ láti máa jọ́sìn àwọn ẹ̀mí èṣù àti àwọn òrìṣà tí wọ́n fi wúrà àti fàdákà àti bàbà àti òkúta àti igi ṣe, tí kò lè ríran, tí kò lè gbọ́ràn, tí kò sì lè rìn.
21 Wọn ò sì ronú pìwà dà nínú ìpànìyàn, ìbẹ́mìílò, ìṣekúṣe tàbí olè jíjà wọn.
10 Mo rí áńgẹ́lì alágbára míì tó ń sọ̀ kalẹ̀ láti ọ̀run, tí a fi ìkùukùu ṣe ní ọ̀ṣọ́, òṣùmàrè wà ní orí rẹ̀, ojú rẹ̀ dà bí oòrùn, ẹsẹ̀ rẹ̀ dà bí ọwọ̀n iná,
2 àkájọ ìwé kékeré kan tí a ṣí sílẹ̀ sì wà ní ọwọ́ rẹ̀. Ó gbé ẹsẹ̀ rẹ̀ ọ̀tún sórí òkun, àmọ́ ó gbé ẹsẹ̀ rẹ̀ òsì sórí ilẹ̀,
3 ó sì ké jáde bí ìgbà tí kìnnìún bá ké ramúramù. Nígbà tó ké jáde, ààrá méje sọ̀rọ̀.
4 Nígbà tí ààrá méje náà sọ̀rọ̀, mo fẹ́ kọ̀wé, àmọ́ mo gbọ́ ohùn kan láti ọ̀run tó sọ pé: “Gbé èdìdì lé àwọn ohun tí ààrá méje náà sọ, má sì kọ wọ́n sílẹ̀.”
5 Áńgẹ́lì tí mo rí tó dúró sórí òkun àti ilẹ̀ na ọwọ́ rẹ̀ ọ̀tún sókè ọ̀run,
6 ó sì fi Ẹni tó wà láàyè títí láé àti láéláé búra, ẹni tó dá ọ̀run àti àwọn ohun tó wà nínú rẹ̀, ayé àti àwọn ohun tó wà nínú rẹ̀, pẹ̀lú òkun àti àwọn ohun tó wà nínú rẹ̀, ó sọ pé: “A ò ní fi falẹ̀ mọ́.
7 Àmọ́ ní àwọn ọjọ́ tí áńgẹ́lì keje ti fẹ́ fun kàkàkí rẹ̀, àṣírí mímọ́   tí Ọlọ́run kéde pé ó jẹ́ ìròyìn ayọ̀ fún àwọn ẹrú rẹ̀ tí wọ́n jẹ́ wòlíì wá sí òpin ní tòótọ́.”
8 Mo sì gbọ́ ohùn láti ọ̀run tó tún ń bá mi sọ̀rọ̀, ó sọ pé: “Lọ, kí o gba àkájọ ìwé tí a ṣí sílẹ̀ tó wà ní ọwọ́ áńgẹ́lì tó dúró lórí òkun àti ilẹ̀.”
9 Mo lọ bá áńgẹ́lì náà, mo sì sọ fún un pé kó fún mi ní àkájọ ìwé kékeré náà. Ó sọ fún mi pé: “Gbà, kí o jẹ ẹ́ tán, ó máa mú kí ikùn rẹ korò, àmọ́ ó máa dùn bí oyin ní ẹnu rẹ.”
10 Mo gba àkájọ ìwé kékeré náà ní ọwọ́ áńgẹ́lì náà, mo sì jẹ ẹ́, ó dùn bí oyin ní ẹnu mi, àmọ́ nígbà tí mo jẹ ẹ́ tán, ó mú kí ikùn mi korò.
11 Wọ́n sì sọ fún mi pé: “O gbọ́dọ̀ tún sọ tẹ́lẹ̀ nípa àwọn èèyàn àti àwọn orílẹ̀-èdè àti àwọn ahọ́n àti ọ̀pọ̀lọpọ̀ ọba.”
14 Lẹ́yìn náà, wò ó! mo rí Ọ̀dọ́ Àgùntàn náà tó dúró lórí Òkè Síónì, àwọn ọ̀kẹ́ méje ó lé ẹgbàajì (144,000) wà pẹ̀lú rẹ̀, a kọ orúkọ rẹ̀ àti orúkọ Baba rẹ̀ sí iwájú orí wọn.
2 Mo gbọ́ ìró kan tó dún láti ọ̀run bí ìró omi púpọ̀ àti bí ìró ààrá tó rinlẹ̀ gan-an; ìró tí mo gbọ́ náà sì dà bíi ti àwọn akọrin tí wọ́n ń ta háàpù sí orin tí wọ́n ń kọ.
3 Wọ́n sì ń kọ orin kan tó dà bí orin tuntun níwájú ìtẹ́ àti níwájú àwọn ẹ̀dá alààyè mẹ́rin àti àwọn àgbààgbà náà, kò sì sí ẹnì kankan tó lè mọ orin náà àfi àwọn ọ̀kẹ́ méje ó lé ẹgbàajì (144,000) tí a ti rà látinú ayé.
4 Àwọn yìí kò fi obìnrin sọ ara wọn di aláìmọ́; kódà, wúńdíá ni wọ́n. Àwọn ló ń tẹ̀ lé Ọ̀dọ́ Àgùntàn náà lọ síbikíbi tó bá ń lọ. A rà wọ́n látinú aráyé, wọ́n sì jẹ́ àkọ́so fún Ọlọ́run àti fún Ọ̀dọ́ Àgùntàn náà,
5 kò sí ẹ̀tàn kankan lẹ́nu wọn; wọn ò sì ní àbààwọ́n.
6 Mo rí áńgẹ́lì míì tó ń fò lójú ọ̀run, ó ní ìhìn rere àìnípẹ̀kun láti kéde fún àwọn tó ń gbé ayé, fún gbogbo orílẹ̀-èdè àti ẹ̀yà àti ahọ́n àti èèyàn.
7 Ó ń sọ̀rọ̀ tó dún ketekete pé: “Ẹ bẹ̀rù Ọlọ́run, kí ẹ sì fi ògo fún un, torí wákàtí tó máa ṣèdájọ́ ti dé, torí náà, ẹ jọ́sìn Ẹni tó dá ọ̀run àti ayé àti òkun àti àwọn ìsun omi.”
8 Áńgẹ́lì kejì tẹ̀ lé e, ó ń sọ pé: “Ó ti ṣubú! Bábílónì Ńlá ti ṣubú, ẹni tó mú kí gbogbo àwọn orílẹ̀-èdè mu nínú wáìnì ìfẹ́kúfẹ̀ẹ́ ti ìṣekúṣe rẹ̀!”
9 Áńgẹ́lì kẹta tẹ̀ lé wọn, ó sì ń fi ohùn tó dún ketekete sọ pé: “Tí ẹnikẹ́ni bá jọ́sìn ẹranko náà àti ère rẹ̀, tó sì gba àmì kan sí iwájú orí rẹ̀ tàbí sí ọwọ́ rẹ̀,
10 òun náà máa mu nínú wáìnì ìbínú Ọlọ́run tó tú jáde láìní àbùlà sínú ife ìbínú Rẹ̀, a sì máa fi iná àti imí ọjọ́ dá a lóró níwájú àwọn áńgẹ́lì mímọ́ àti níwájú Ọ̀dọ́ Àgùntàn náà.
11 Àwọn tó ń jọ́sìn ẹranko náà àti ère rẹ̀ àti ẹnikẹ́ni tó bá gba àmì orúkọ rẹ̀, èéfín oró wọn á máa gòkè lọ títí láé àti láéláé, wọn ò sì ní sinmi tọ̀sántòru.
12 Ibi tó ti gba pé káwọn ẹni mímọ́ ní ìfaradà nìyí, àwọn tó ń pa àwọn àṣẹ Ọlọ́run mọ́ tí wọ́n sì rọ̀ mọ́ ìgbàgbọ́ Jésù.”
13 Mo gbọ́ tí ohùn kan dún láti ọ̀run pé, “Kọ̀wé pé: Aláyọ̀ ni àwọn òkú tó kú ní ìṣọ̀kan pẹ̀lú Olúwa láti ìsinsìnyí lọ. Àní, ohun tí ẹ̀mí sọ nìyẹn, kí wọ́n sinmi kúrò nínú wàhálà wọn, torí àwọn ohun tí wọ́n ṣe ń bá wọn lọ lẹ́sẹ̀kẹsẹ̀.”
14 Lẹ́yìn náà, wò ó! mo rí ìkùukùu funfun kan, ẹnì kan tó rí bí ọmọ èèyàn jókòó sórí ìkùukùu náà, ó dé adé wúrà, dòjé tí ẹnu rẹ̀ mú sì wà ní ọwọ́ rẹ̀.
15 Áńgẹ́lì míì jáde látinú ibi mímọ́ tẹ́ńpìlì, ohùn rẹ̀ dún ketekete bó ṣe ń sọ fún ẹni tó jókòó sórí ìkùukùu pé: “Ti dòjé rẹ bọ̀ ọ́, kí o sì kórè, torí wákàtí ìkórè ti tó, ayé ti gbó dáadáa, ó sì ti tó kórè.”
16 Ẹni tó jókòó sórí ìkùukùu ti dòjé rẹ̀ bọ ayé, ó sì kórè ayé.
17 Síbẹ̀, áńgẹ́lì míì jáde látinú ibi mímọ́ tẹ́ńpìlì tó wà ní ọ̀run, dòjé tó mú wà lọ́wọ́ òun náà.
18 Áńgẹ́lì míì tún jáde láti ibi pẹpẹ, ó ní àṣẹ lórí iná. Ó sì fi ohùn tó dún ketekete sọ fún ẹni tí dòjé tó mú wà lọ́wọ́ rẹ̀, pé: “Ti dòjé rẹ tó mú bọ̀ ọ́, kí o sì kó àwọn òṣùṣù èso àjàrà ayé jọ, torí èso àjàrà rẹ̀ ti pọ́n.”
19 Áńgẹ́lì náà ti dòjé rẹ̀ bọ ayé, ó kó àjàrà ayé jọ, ó sì jù ú síbi tí ó tóbi tí a ti ń fún wáìnì ti ìbínú Ọlọ́run.
20 A sì tẹ àjàrà náà ní òde ìlú náà, ẹ̀jẹ̀ sì tú jáde láti ibi tí a ti ń fún wáìnì náà, ó ga dé ìjánu àwọn ẹṣin, ó sì lọ jìnnà dé ẹgbẹ̀rún kan àti ọgọ́rùn-ún mẹ́fà (1,600) ìwọ̀n Sítédíọ̀mù.
15 Mo rí àmì míì ní ọ̀run, ó kàmàmà, ó sì yani lẹ́nu, áńgẹ́lì méje tí wọ́n ní ìyọnu méje. Àwọn yìí ló kẹ́yìn, torí a máa tipasẹ̀ wọn mú ìbínú Ọlọ́run wá sí òpin.
2 Mo sì rí ohun kan tó rí bí òkun tó ń dán bíi gíláàsì tó dà pọ̀ mọ́ iná, àwọn tó ṣẹ́gun ẹranko náà àti ère rẹ̀ àti nọ́ńbà orúkọ rẹ̀ dúró níbi òkun tó ń dán bíi gíláàsì náà, wọ́n sì mú háàpù Ọlọ́run dání.
3 Wọ́n ń kọ orin Mósè ẹrú Ọlọ́run àti orin Ọ̀dọ́ Àgùntàn náà, pé: “Jèhófà Ọlọ́run, Olódùmarè, àwọn iṣẹ́ rẹ tóbi, ó sì kàmàmà. Òdodo àti òótọ́ ni àwọn ọ̀nà rẹ, Ọba ayérayé.
4 Ta ni kò ní bẹ̀rù rẹ Jèhófà, tí kò ní yin orúkọ rẹ lógo, torí pé ìwọ nìkan ni adúróṣinṣin? Torí gbogbo àwọn orílẹ̀-èdè máa wá jọ́sìn níwájú rẹ, torí a ti fi àwọn àṣẹ òdodo rẹ hàn kedere.”
5 Lẹ́yìn èyí, mo rí i, wọ́n ṣí ibi mímọ́ àgọ́ ẹ̀rí ní ọ̀run,
6 àwọn áńgẹ́lì méje tí wọ́n ní ìyọnu méje  náà sì jáde látinú ibi mímọ́ náà, wọ́n wọ aṣọ ọ̀gbọ̀ tó mọ́, tó ń tàn yòò, wọ́n sì de ọ̀já wúrà mọ́ àyà wọn.
7 Ọ̀kan lára àwọn ẹ̀dá alààyè mẹ́rin náà fún àwọn áńgẹ́lì méje náà ní abọ́ méje tí wọ́n fi wúrà ṣe tí ìbínú Ọlọ́run, ẹni tó wà láàyè títí láé àti láéláé kún inú rẹ̀.
8 Èéfín sì kún ibi mímọ́ torí ògo Ọlọ́run àti agbára rẹ̀, ẹnì kankan ò sì lè wọnú ibi mímọ́ náà títí tí ìyọnu méje àwọn áńgẹ́lì méje náà fi parí.
16 Mo gbọ́ tí ohùn kan dún ketekete látinú ibi mímọ́ náà, ó sọ fún àwọn áńgẹ́lì méje náà pé: “Ẹ lọ da abọ́ méje tí ìbínú Ọlọ́run wà nínú rẹ̀ sórí ayé.”
2 Àkọ́kọ́ lọ, ó sì da ohun tó wà nínú abọ́ rẹ̀ sórí ayé. Egbò tó ń dunni wọra tó sì lè pani kọ lu àwọn èèyàn tó ní àmì ẹranko náà, tí wọ́n sì ń jọ́sìn ère rẹ̀.
3 Ìkejì da ohun tó wà nínú abọ́ rẹ̀ sínú òkun. Ó sì di ẹ̀jẹ̀ bí ẹ̀jẹ̀ ẹni tó ti kú, gbogbo ohun alààyè kú, àní àwọn ohun tó wà nínú òkun.
4 Ìkẹta da ohun tó wà nínú abọ́ rẹ̀ sínú àwọn odò àti àwọn ìsun omi. Wọ́n sì di ẹ̀jẹ̀.
5 Mo gbọ́ tí áńgẹ́lì tó wà lórí àwọn omi sọ pé: “Ìwọ, Ẹni tó ti wà tipẹ́, tó sì wà báyìí, Ẹni ìdúróṣinṣin, jẹ́ olódodo, torí o ti ṣe àwọn ìdájọ́ yìí,
6 torí wọ́n ta ẹ̀jẹ̀ àwọn ẹni mímọ́ àti àwọn wòlíì sílẹ̀, o sì ti fún wọn ní ẹ̀jẹ̀ mu; ó tọ́ sí wọn.”
7 Mo sì gbọ́ tí pẹpẹ náà sọ pé: “Jèhófà Ọlọ́run, Olódùmarè, àní òótọ́ àti òdodo ni àwọn ìdájọ́ rẹ.”
8 Ìkẹrin da ohun tó wà nínú abọ́ rẹ̀ sórí oòrùn, a sì gbà kí oòrùn fi iná jó àwọn èèyàn gbẹ.
9 Ooru tó gbóná janjan náà sì jó àwọn èèyàn náà gbẹ, àmọ́ wọ́n sọ̀rọ̀ òdì sí orúkọ Ọlọ́run, ẹni tó ní àṣẹ lórí àwọn ìyọnu yìí, wọn ò ronú pìwà dà, wọn ò sì yìn ín lógo.
10 Ìkarùn-ún da ohun tó wà nínú abọ́ rẹ̀ sórí ìtẹ́ ẹranko náà. Ni ìjọba rẹ̀ bá ṣókùnkùn, wọ́n sì bẹ̀rẹ̀ sí í gé ahọ́n wọn jẹ torí ìrora wọn,
11 àmọ́ wọ́n sọ̀rọ̀ òdì sí Ọlọ́run ọ̀run nítorí ìrora wọn àti egbò wọn, wọn ò sì ronú pìwà dà nínú àwọn iṣẹ́ wọn.
12 Ìkẹfà da ohun tó wà nínú abọ́ rẹ̀ sínú odò ńlá Yúfírétì, omi rẹ̀ sì gbẹ láti palẹ̀ ọ̀nà mọ́ fún àwọn ọba láti ibi tí oòrùn ti ń yọ.
13 Mo sì rí i tí àwọn ọ̀rọ̀ àìmọ́ mẹ́ta tó ní ìmísí, èyí tó rí bí àkèré jáde láti ẹnu dírágónì náà àti láti ẹnu ẹranko náà àti láti ẹnu wòlíì èké náà.
14 Ní tòótọ́, wọ́n jẹ́ àwọn ọ̀rọ̀ tí àwọn ẹ̀mí èṣù mí sí, wọ́n ń ṣe àwọn iṣẹ́ àmì, wọ́n sì lọ sọ́dọ̀ àwọn ọba gbogbo ilẹ̀ ayé tí à ń gbé, láti kó wọn jọ sí ogun ọjọ́ ńlá Ọlọ́run Olódùmarè.
15 “Wò ó! Mò ń bọ̀ bí olè. Aláyọ̀ ni ẹni tó wà lójúfò, tó sì wọ aṣọ àwọ̀lékè rẹ̀, kó má bàa rìn ní ìhòòhò, kí àwọn èèyàn sì wo ìtìjú rẹ̀.”
16 Wọ́n sì kó wọn jọ sí ibi tí wọ́n ń pè ní Amágẹ́dọ́nì lédè Hébérù.
17 Ìkeje sì da ohun tó wà nínú abọ́ rẹ̀ sínú afẹ́fẹ́. Lẹ́yìn náà, ohùn kan dún ketekete látinú ibi mímọ́ níbi ìtẹ́ náà, ó sọ pé: “Ó ti rí bẹ́ẹ̀!”
18 Mànàmáná kọ yẹ̀rì, a gbọ́ ohùn, ààrá sán, ìmìtìtì ilẹ̀ tó lágbára sì ṣẹlẹ̀, irú rẹ̀ kò tíì ṣẹlẹ̀ látìgbà téèyàn ti wà ní ayé, ìmìtìtì náà lágbára gan-an ó sì lọ jìnnà.
19 Ìlú ńlá náà pín sí mẹ́ta, àwọn ìlú àwọn orílẹ̀-èdè sì ṣubú; a sì rántí Bábílónì Ńlá níwájú Ọlọ́run, ká lè fún un ní ife wáìnì tí ìbínú Ọlọ́run ń ru nínú rẹ̀.
20 Bákan náà, gbogbo erékùṣù sá lọ, a ò sì rí àwọn òkè.
21 Lẹ́yìn náà àwọn òkúta yìnyín ńlá já bọ́ lu àwọn èèyàn láti ọ̀run, òkúta kọ̀ọ̀kan fẹ́rẹ̀ẹ́ wúwo tó tálẹ́ńtì kan, àwọn èèyàn náà sì sọ̀rọ̀ òdì sí Ọlọ́run torí ìyọnu yìnyín náà àti pé ìyọnu náà pọ̀ lọ́nà tó kàmàmà.
17 Ọ̀kan lára àwọn áńgẹ́lì méje tó ní abọ́ méje náà wá, ó sì sọ fún mi pé: “Wá, màá fi ìdájọ́ aṣẹ́wó ńlá tó jókòó lórí omi púpọ̀ hàn ọ́,
2 ẹni tí àwọn ọba ayé bá ṣe ìṣekúṣe, tí a sì mú kí àwọn tó ń gbé ayé mu wáìnì ìṣekúṣe rẹ̀ ní àmupara.”
3 Ó fi agbára ẹ̀mí gbé mi lọ sínú aginjù kan. Mo sì rí obìnrin kan tó jókòó lórí ẹranko aláwọ̀ rírẹ̀dòdò tó kún fún àwọn orúkọ tó jẹ́ ọ̀rọ̀ òdì, ó ní orí méje àti ìwo mẹ́wàá.
4 Obìnrin náà wọ aṣọ aláwọ̀ rírẹ̀dòdò àti aláwọ̀ pọ́pù, a sì fi wúrà, àwọn òkúta iyebíye àti péálì ṣe é lọ́ṣọ̀ọ́, ó mú ife tí wọ́n fi wúrà ṣe dání, àwọn ohun ìríra àti àwọn ohun àìmọ́ ìṣekúṣe rẹ̀ ló kún inú ife náà.
5 Wọ́n kọ orúkọ kan sí iwájú orí rẹ̀, ó jẹ́ àdììtú: “Bábílónì Ńlá, ìyá àwọn aṣẹ́wó àti àwọn ohun ìríra ayé.”
6 Mo rí i pé obìnrin náà ti mu ẹ̀jẹ̀ àwọn ẹni mímọ́ àti ẹ̀jẹ̀ àwọn ẹlẹ́rìí Jésù ní àmupara. Tóò, nígbà tí mo rí i, ó yà mí lẹ́nu gan-an.
7 Áńgẹ́lì náà wá sọ fún mi pé: “Kí nìdí tó fi yà ọ́ lẹ́nu? Màá sọ ohun tó jẹ́ àdììtú nípa obìnrin náà fún ọ àti nípa ẹranko tó ń gbé e, èyí tó ní orí méje àti ìwo mẹ́wàá:
8 Ẹranko tí ìwọ rí ti wà tẹ́lẹ̀, àmọ́ kò sí, síbẹ̀ ó máa tó jáde látinú ọ̀gbun àìnísàlẹ̀, ó sì máa lọ sí ìparun. Nígbà tí àwọn tó ń gbé ayé, ìyẹn àwọn tí a kò kọ orúkọ wọn sínú àkájọ ìwé ìyè látìgbà ìpìlẹ̀ ayé, bá sì rí bí ẹranko náà ṣe wà tẹ́lẹ̀, àmọ́ tí kò sí, síbẹ̀ tó tún máa wà, ó máa yà wọ́n lẹ́nu.
9 “Èyí gba pé kí èèyàn ní ọgbọ́n, kó sì lo làákàyè: Orí méje náà túmọ̀ sí òkè méje, níbi tí obìnrin náà jókòó lé.
10 Ọba méje ló wà: Márùn-ún ti ṣubú, ọ̀kan wà, ọ̀kan yòókù kò tíì dé; àmọ́ nígbà tó bá dé, ó gbọ́dọ̀ wà fúngbà díẹ̀.
11 Ẹranko tó wà tẹ́lẹ̀ àmọ́ tí kò sí, òun náà ni ọba kẹjọ, àmọ́ ó wá látinú àwọn méje náà, ó sì lọ sí ìparun.
12 “Ìwo mẹ́wàá tí o rí túmọ̀ sí ọba mẹ́wàá, tí kò tíì gba ìjọba, àmọ́ wọ́n gba àṣẹ láti jọba pẹ̀lú ẹranko náà fún wákàtí kan.
13 Èrò kan náà ló wà lọ́kàn wọn, torí náà, wọ́n fún ẹranko náà ní agbára àti àṣẹ wọn.
14 Wọ́n máa bá Ọ̀dọ́ Àgùntàn náà jà, àmọ́, torí òun ni Olúwa àwọn olúwa àti Ọba àwọn ọba, Ọ̀dọ́ Àgùntàn náà máa ṣẹ́gun wọn. Bákan náà, àwọn tí a pè tí wọ́n wà pẹ̀lú rẹ̀, tí wọ́n jẹ́ àyànfẹ́ àti olóòótọ́ máa ṣẹ́gun pẹ̀lú.”
15 Ó sọ fún mi pé: “Àwọn omi tí o rí, níbi tí aṣẹ́wó náà jókòó sí, túmọ̀ sí àwọn èèyàn àti èrò rẹpẹtẹ àti àwọn orílẹ̀-èdè àti àwọn ahọ́n.
16 Ìwo mẹ́wàá tí o rí àti ẹranko náà, máa kórìíra aṣẹ́wó náà, wọ́n máa sọ ọ́ di ahoro, wọ́n á tú u sí ìhòòhò, wọ́n máa jẹ ẹran ara rẹ̀, wọ́n sì máa fi iná sun ún pátápátá.
17 Torí Ọlọ́run ti fi sí ọkàn wọn láti ṣe ohun tí òun fẹ́, àní láti ṣe ohun kan ṣoṣo tí wọ́n ń rò láti fún ẹranko náà ní ìjọba wọn, títí ìgbà tí ọ̀rọ̀ Ọlọ́run máa ṣẹ délẹ̀délẹ̀.
18 Obìnrin tí o rí túmọ̀ sí ìlú ńlá tó ní ìjọba kan tó ń jọba lórí àwọn ọba ayé.”
18 Lẹ́yìn èyí, mo rí áńgẹ́lì míì tó ń sọ̀ kalẹ̀ láti ọ̀run, ó ní àṣẹ tó pọ̀, ògo rẹ̀ sì mú kí ayé mọ́lẹ̀ kedere.
2 Ó sì fi ohùn tó le ké jáde pé: “Ó ti ṣubú! Bábílónì Ńlá ti ṣubú, ó sì ti di ibi tí àwọn ẹ̀mí èṣù ń gbé àti ibi tí gbogbo ẹ̀mí àìmọ́ àti gbogbo ẹyẹ àìmọ́ tí a kórìíra ń lúgọ sí!
3 Gbogbo orílẹ̀-èdè ti kó sọ́wọ́ rẹ̀ torí wáìnì ìfẹ́kúfẹ̀ẹ́ ti ìṣekúṣe rẹ̀, àwọn ọba ayé sì bá a ṣe ìṣekúṣe, àwọn oníṣòwò ayé sì di ọlọ́rọ̀ torí ó ń gbé ìgbé ayé gbẹdẹmukẹ lọ́nà tó bùáyà, kò sì nítìjú.”
4 Mo gbọ́ ohùn míì láti ọ̀run, ó sọ pé: “Ẹ jáde kúrò nínú rẹ̀, ẹ̀yin èèyàn mi, tí ẹ kò bá fẹ́ pín nínú àwọn ẹ̀ṣẹ̀ rẹ̀, tí ẹ kò bá sì fẹ́ gbà lára àwọn ìyọnu rẹ̀.
5 Torí àwọn ẹ̀ṣẹ̀ rẹ̀ ti ga dé ọ̀run, Ọlọ́run sì ti rántí àwọn ìwà àìṣòdodo tó hù.
6 Bó ṣe ṣe sí àwọn míì ni kí ẹ ṣe sí i, àní ìlọ́po méjì ohun tó ṣe ni kí ẹ san fún un; nínú ife tó fi po àdàlù, kí ẹ po ìlọ́po méjì àdàlù náà fún un.
7 Bó ṣe ṣe ara rẹ̀ lógo tó àti bó ṣe gbé ìgbé ayé gbẹdẹmukẹ láìnítìjú tó, bẹ́ẹ̀ náà ni kí ẹ jẹ́ kó joró, kó sì ṣọ̀fọ̀ tó. Torí ó ń sọ lọ́kàn rẹ̀ pé: ‘Mo jókòó bí ọbabìnrin, èmi kì í ṣe opó, mi ò sì ní ṣọ̀fọ̀ láé.’
8 Ìdí nìyẹn tí àwọn ìyọnu rẹ̀ fi máa dé ní ọjọ́ kan ṣoṣo, ikú àti ọ̀fọ̀ àti ìyàn, a sì máa fi iná sun ún pátápátá, torí pé Jèhófà Ọlọ́run, ẹni tó ṣèdájọ́ rẹ̀, jẹ́ alágbára.
9 “Àwọn ọba ayé tó bá a ṣe ìṣekúṣe, tí wọ́n sì jọ gbé ìgbé ayé gbẹdẹmukẹ láìnítìjú máa sunkún, ìbànújẹ́ nítorí rẹ̀ sì máa mú kí wọ́n lu ara wọn, tí wọ́n bá rí èéfín rẹ̀ nígbà tó ń jóná.
10 Wọ́n máa dúró ní òkèèrè torí bó ṣe ń joró bà wọ́n lẹ́rù, wọ́n á sì sọ pé, ‘Ó mà ṣe o, ó mà ṣe o, Bábílónì, ìwọ ìlú ńlá, ìwọ ìlú tó lágbára, torí ìdájọ́ rẹ dé ní wákàtí kan!’
11 “Bákan náà, àwọn oníṣòwò ayé ń sunkún, wọ́n sì ń ṣọ̀fọ̀ lórí rẹ̀, torí kò sí ẹni tó máa ra ọjà wọn tó kún fọ́fọ́ mọ́,
12 ọjà tó kún fún wúrà, fàdákà, àwọn òkúta iyebíye, péálì, aṣọ ọ̀gbọ̀ tó dáa, aṣọ aláwọ̀ pọ́pù, sílíìkì àti aṣọ aláwọ̀ rírẹ̀dòdò; àti gbogbo ohun tí wọ́n fi igi tó ń ta sánsán ṣe; àti oríṣiríṣi àwọn ohun tí wọ́n fi eyín erin ṣe àtàwọn èyí tí wọ́n fi oríṣiríṣi igi iyebíye ṣe àti bàbà, irin pẹ̀lú òkúta mábù;
13 àti igi sínámónì, èròjà tó ń ta sánsán ti Íńdíà, tùràrí, òróró onílọ́fínńdà, oje igi tùràrí, wáìnì, òróró ólífì, ìyẹ̀fun tó kúnná, àlìkámà, màlúù, àgùntàn, àwọn ẹṣin, kẹ̀kẹ́ ẹrù, àwọn ẹrú àti ẹ̀mí àwọn èèyàn.
14 Àní èso tó dáa tó wù ọ́ ti kúrò lọ́wọ́ rẹ pẹ̀lú gbogbo nǹkan aládùn, bẹ́ẹ̀ náà làwọn nǹkan tó dáa gan-an ti lọ mọ́ ẹ lọ́wọ́, o ò sì ní rí wọn mọ́ láé.
15 “Àwọn oníṣòwò tó ta àwọn nǹkan yìí, tí wọ́n di ọlọ́rọ̀ láti ara rẹ̀, máa dúró ní òkèèrè torí bó ṣe ń joró bà wọ́n lẹ́rù, wọ́n máa sunkún, wọ́n sì máa ṣọ̀fọ̀,
16 wọ́n á sọ pé, ‘Ó mà ṣe o, ó mà ṣe fún ìlú ńlá náà o, tó wọ aṣọ ọ̀gbọ̀ tó dáa, tó ní àwọ̀ pọ́pù àti àwọ̀ pupa, tí wọ́n sì fi àwọn ohun ọ̀ṣọ́ oníwúrà ṣe lọ́ṣọ̀ọ́ dáadáa, pẹ̀lú àwọn òkúta iyebíye àti péálì,
17 torí pé ọrọ̀ tó pọ̀ tó bẹ́ẹ̀ ti pa run ní wákàtí kan!’ “Gbogbo ọ̀gá àwọn atukọ̀ àti gbogbo àwọn tó máa ń wọkọ̀ òkun àti àwọn òṣìṣẹ́ ọkọ̀ àti gbogbo àwọn tó ń ṣiṣẹ́ lórí òkun, dúró ní òkèèrè,
18 wọ́n ké jáde bí wọ́n ṣe rí èéfín rẹ̀ nígbà tó jóná, wọ́n sọ pé: ‘Ìlú wo ló dà bí ìlú ńlá náà?’
19 Wọ́n da eruku sórí ara wọn, wọ́n ké jáde, wọ́n ń sunkún, wọ́n sì ń ṣọ̀fọ̀, wọ́n sọ pé: ‘Ó mà ṣe o, ó mà ṣe fún ìlú ńlá náà o, ìlú tí gbogbo àwọn tó ní ọkọ̀ òkun di ọlọ́rọ̀ látinú ọrọ̀ rẹ̀, torí pé ó ti pa run ní wákàtí kan!’
20 “Máa yọ̀ nítorí rẹ̀, ìwọ ọ̀run àti ẹ̀yin ẹni mímọ́, ẹ̀yin àpọ́sítélì àti wòlíì, torí pé Ọlọ́run ti kéde ìdájọ́ sórí rẹ̀ nítorí yín!”
21 Áńgẹ́lì kan tó lágbára wá gbé òkúta kan tó dà bí ọlọ ńlá sókè, ó sì jù ú sínú òkun, ó ní: “Báyìí la ṣe máa yára ju Bábílónì ìlú ńlá náà sísàlẹ̀, a ò sì ní rí i mọ́ láé.
22 A ò sì ní gbọ́ ìró àwọn akọrin tí wọ́n ń ta háàpù sí orin tí wọ́n ń kọ nínú rẹ mọ́ àti ìró àwọn olórin, àwọn tó ń fun fèrè àti àwọn tó ń fun kàkàkí. A ò sì ní rí oníṣẹ́ ọnà kankan tó ń ṣe iṣẹ́ èyíkéyìí nínú rẹ mọ́ láé, bẹ́ẹ̀ la ò ní gbọ́ ìró ọlọ kankan nínú rẹ mọ́ láé.
23 Iná fìtílà kankan ò ní tàn nínú rẹ mọ́ láé, a ò sì ní gbọ́ ohùn ọkọ ìyàwó àti ìyàwó nínú rẹ mọ́ láé; torí àwọn ọkùnrin tó wà nípò gíga ní ayé ni àwọn oníṣòwò rẹ, ìwà ìbẹ́mìílò rẹ sì ṣi gbogbo orílẹ̀-èdè lọ́nà.
24 Àní inú rẹ̀ ni a ti rí ẹ̀jẹ̀ àwọn wòlíì àti ti àwọn ẹni mímọ́ àti ti gbogbo àwọn tí wọ́n pa ní ayé.”
20 Mo rí i tí áńgẹ́lì kan ń sọ̀ kalẹ̀ láti ọ̀run, ó mú kọ́kọ́rọ́ ọ̀gbun àìnísàlẹ̀   àti ẹ̀wọ̀n ńlá dání.
2 Ó gbá dírágónì náà mú, ejò àtijọ́ náà, òun ni Èṣù àti Sátánì, ó sì dè é fún ẹgbẹ̀rún (1,000) ọdún.
3 Ó jù ú sínú ọ̀gbun àìnísàlẹ̀ náà, ó tì í, ó sì gbé èdìdì lé ibi àbáwọlé rẹ̀, kó má bàa ṣi àwọn orílẹ̀-èdè lọ́nà mọ́ títí ẹgbẹ̀rún (1,000) ọdún náà fi máa parí. Lẹ́yìn èyí, a gbọ́dọ̀ tú u sílẹ̀ fúngbà díẹ̀.
4 Mo rí àwọn ìtẹ́, a sì fún àwọn tó jókòó sórí wọn ní agbára láti ṣèdájọ́. Kódà, mo rí ọkàn àwọn tí wọ́n pa torí ẹ̀rí tí wọ́n jẹ́ nípa Jésù, tí wọ́n sì sọ̀rọ̀ nípa Ọlọ́run àti àwọn tí kò jọ́sìn ẹranko náà tàbí ère rẹ̀, tí wọn ò sì gba àmì náà síwájú orí wọn àti ọwọ́ wọn. Wọ́n pa dà wà láàyè, wọ́n sì jọba pẹ̀lú Kristi fún ẹgbẹ̀rún (1,000) ọdún.
5 (Àwọn òkú yòókù ò pa dà wà láàyè títí dìgbà tí ẹgbẹ̀rún [1,000] ọdún náà parí.) Èyí ni àjíǹde àkọ́kọ́.
6 Aláyọ̀ àti ẹni mímọ́ ni ẹnikẹ́ni tó nípìn-ín nínú àjíǹde àkọ́kọ́; ikú kejì kò ní àṣẹ lórí wọn, àmọ́ wọ́n máa jẹ́ àlùfáà Ọlọ́run àti ti Kristi, wọ́n sì máa jọba pẹ̀lú rẹ̀ fún ẹgbẹ̀rún (1,000) ọdún náà.
7 Gbàrà tí ẹgbẹ̀rún (1,000) ọdún náà bá parí, a máa tú Sátánì sílẹ̀ kúrò nínú ẹ̀wọ̀n rẹ̀,
8 ó sì máa jáde lọ láti ṣi àwọn orílẹ̀-èdè tó wà ní igun mẹ́rẹ̀ẹ̀rin ayé lọ́nà, Gọ́ọ̀gù àti Mágọ́gù, láti kó wọn jọ fún ogun náà. Wọ́n pọ̀ níye bí iyanrìn òkun.
9 Wọ́n lọ káàkiri gbogbo ayé, wọ́n sì wà yí ká ibùdó àwọn ẹni mímọ́ àti ìlú tí a fẹ́ràn. Àmọ́ iná wá láti ọ̀run, ó sì jó wọn run.
10 A sì ju Èṣù tó ń ṣì wọ́n lọ́nà sínú adágún iná àti imí ọjọ́, níbi tí ẹranko   náà àti wòlíì èké náà wà; wọ́n á sì máa joró tọ̀sántòru títí láé àti láéláé.
11 Mo rí ìtẹ́ funfun kan tó tóbi àti Ẹni tó jókòó sórí rẹ̀. Ayé àti ọ̀run sá kúrò níwájú rẹ̀, kò sì sí àyè kankan fún wọn.
12 Mo rí àwọn òkú, ẹni ńlá àti ẹni kékeré, wọ́n dúró síwájú ìtẹ́ náà, a sì ṣí àwọn àkájọ ìwé sílẹ̀. Àmọ́ a ṣí àkájọ ìwé míì; àkájọ ìwé ìyè ni. A fi àwọn ohun tí a kọ sínú àkájọ ìwé náà ṣèdájọ́ àwọn òkú bí iṣẹ́ ọwọ́ wọn ṣe rí.
13 Òkun yọ̀ǹda àwọn òkú tó wà nínú rẹ̀, ikú àti Isà Òkú yọ̀ǹda àwọn òkú tó wà nínú wọn, a sì ṣèdájọ́ ẹnì kọ̀ọ̀kan wọn bí iṣẹ́ ọwọ́ wọn ṣe rí.
14 A sì ju ikú àti Isà Òkú sínú adágún iná. Èyí túmọ̀ sí ikú kejì, adágún iná náà.
15 Bákan náà, a ju ẹnikẹ́ni tí a kò rí i pé wọ́n kọ orúkọ rẹ̀ sínú ìwé ìyè sínú adágún iná náà.